<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Rickard siktar mot VM och Paralympics-drömmen</h1>
  <div class="mb-2 text-xl">Rickard Nilsson laddar för Parabadminton-VM i Schweiz. En tävling som är dubbelt viktig. Ett bra resultat där tar honom ytterligare ett steg vidare mot drömmen – spel i Paralympics i Tokyo 2020.
  </div>
    <p><em>Bilden ovan: Rickard Nilsson i sin senaste tävling, Irish International i juni. Nu ser han fram emot Parabadminton-VM i Schweiz den 20-25 augusti.</em></p>
<p>Basel i Schweiz står under andra halvan av augusti i centrum för världens badminton då VM och Parabadminton-VM spelas där samtidigt. Rickard är Sveriges enda deltagare i Parabadminton-VM. Felix Burestedt, Emma Karlsson och Johanna Magnusson spelar VM.</p>
<p>– Det är enormt roligt att de båda världsmästerskapen går samtidigt i samma stad. Jag ser verkligen fram emot att få spela där, och jag hoppas på bra resultat och att många svenska kommer dit och hejar, säger Rickard Nilsson.</p>
<p>Parabadminton-VM spelas den 20-25 augusti och Rickard är mitt inne i intensiva förberedelser inför turneringen. Men han har fått uppladdningen störd av skadeproblem; en överansträngning i musklerna runt axeln.</p>
<p>– Jag har jobbat intensivt med rehabträning och är klart på bättringsvägen. Nu har jag kunnat börja spela igen och det känns bra.</p>
<p>Under tiden som axelskadan läkt har Rickard fått prioritera annan träning än renodlad badmintonträning. Han har lagt fokus på kondition och benstyrka.</p>
<p>– På sätt och vis positivt. Jag har fått träna annat än det jag brukar. Men nu är det badmintonträning på bana som gäller. Det handlar om att få tekniken att sitta och att hitta den rätta ”touchen”. De sista två veckorna före VM satsar vi sedan allt mer på matchliknande övningar, berättar Rickard.</p>
<p>Han tränar mellan en och två gånger per dag. Främst hemma i Värnamo dit han flyttat tillbaka efter gymnasiestudier i Göteborg. I Värnamo tränas han av föräldrarna Lotten och Håkan, båda med mångårig och gedigen badmintonerfarenhet. Håkan är också förbundskapten för parabadminton i Sverige. Rickard åker även tre gånger i veckan till Göteborg för träning med Påvelund. </p>
<p>I VM deltar han i alla tre kategorier. Förutom singel spelar han herrdubbel med Alan Oliver, Skottland, och mixed med Helle Sofie Sagøy, Norge.</p>
<p>– Självfallet tufft att spela tre kategorier, men samtidigt är det bra att få många matcher och komma igång ordentligt, säger Rickard.</p>
<p>Han satsar i första hand på singel, där han är rankad sexa i sin klass SL4.</p>
<p><strong>Vad har du för förhoppningar inför VM?</strong></p>
<p>– Jag hoppas komma till minst åttondel i singel, det vill säga lika långt som jag kom vid den senaste VM-turneringen, 2017 i Sydkorea.</p>
<p>– Samtidigt är det viktigt att komma ihåg att konkurrensen är klart tuffare i dag. Min skada har också gjort att jag inte har kunnat träna upp spelet riktigt som jag hade hoppats.</p>
<p>Rickards främsta konkurrenter är dels världsettan Lucas Mazur från Frankrike, dels tre indier som är mycket duktiga.</p>
<p>– Jag ser också fram emot dubbel och mixed. Jag trivs verkligen med mina partners. Vi har kul när vi spelar och särskilt i mixed har det gått rätt hyfsat. Vi har chans på en åttondel eller kvartsfinal om vi får en bra lottning.</p>
<p>Årets VM-turnering är extra viktig eftersom mästerskapet ingår i kvalificeringsåret för att få spela Paralympics i Tokyo 2020. Där kommer 22 idrotter att vara representerade, och badminton är tillsammans med taekwondo nytillkomna sporter. För att kvalificera sig till Paralympics gäller det för Rickard att prestera bra i flera tävlingar under 2019 och 2020.</p>
<p>– Poängen i VM räknas dubbelt, så jag hoppas förstås på goda resultat i Basel,  säger Rickard.</p>
<p>Han har börjat med klart godkända resultat i de fem första kvalificeringstävlingar som han har deltagit i.</p>
<p>– Ja, jag ligger bra till och har absolut möjlighet att få komma med till OS. Men det gäller att jag fortsätter göra bra ifrån mig.</p>
<p><strong>Vad skulle ett deltagande i Paralympics betyda för dig?</strong></p>
<p>– Extremt mycket. Att få vara med i OS har varit min dröm ända sedan jag började spela badminton. Det skulle betyda mycket på många olika plan. För mig som person, för självförtroendet och även för ekonomin. Jag skulle verkligen önska mig fler sponsorer så att jag kan fortsätta satsa rejält på min sport.</p>
  
  <div class="text-gray-400"> Publicerad: 2019-07-31</div>
  

    </main>

</body>

</html>