<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Rickard Nilsson pressade världstvåan i para-badminton</h1>
  <div class="mb-2 text-xl">Den svenska para-badmintonspelaren Rickard Nilsson har under de senaste veckorna deltagit i årets två första internationella tävlingar i Turkiet och Dubai. Tävlingarna har gett mersmak och visat att formen är på väg uppåt.
  </div>
    <p><em>Bild: Rickard Nilsson gick till kvartsfinal i Dubai International.</em></p>
<p>– Det känns riktigt bra att jag kan utmana och pressa de spelare som ligger före mig i världstoppen, säger Rickard Nilsson.</p>
<p><strong>Turkish International (26-31 mars)</strong></p>
<p>Först ut var Turkish International där Rickard för första gången spelade samtliga tre kategorier. Premiärspelet i mixeddubbel tillsammans med Norges Helle Sofie fungerade bra och paret gick vidare från gruppspelet innan det blev förlust i åttondelsfinalen mot Gao Yuyang/Ma Huihui, Kina, med 21-11, 23-21.</p>
<p>Dubbelspelet tillsammans med Alan Oliver, Skottland, blev en riktig höjdpunkt. De båda vann sin grupp och besegrade där bland annat tredjeseedade Chen Xiaoyu/Gao Yuyang från Kina.</p>
<p>Rickard och Alan fick senare se sig besegrade i kvartsfinalen i två set mot ett indiskt par, men gjorde sin bästa turnering hittills.</p>
<p>Även i singelspelet gick Rickard vidare från gruppspelet innan han i åttondelsfinalen lottades mot Tarun Tarun, Indien, som ligger fyra på världsrankingen. Rickard hängde med bra och spelmässigt var det duell om varje poäng även om matchen slutade i indisk favör med 21-15, 21-16.</p>
<p><strong>Dubai International (2-7 april)</strong></p>
<p>Veckan efter åkte Rickard direkt vidare till Dubai International där det var mixeddubbel och singel som gällde. Rickard och Helle Sofie gick även här vidare från gruppspelet men mötte i åttondelsfinalen övermäktigt motstånd i form av Teamarrom/Nipada, Thailand.</p>
<p>I singelspelet storspelade Rickard och visade att formen är riktigt på väg uppåt. Han gick segrande ur gruppspelet och vann där bland annat över Corrie Keith Robinson, Nya Zeeland, som han förlorade mot i deras senaste möte. I åttondelsfinalen lottades Rickard mot tyske Tim Haller som han besegrade i tre set. Återigen spelade Rickard stabilt och följde sin spelplan och hanterade förhållandena i hallen på ett bra sätt.</p>
<p>I kvartsfinalen väntade världstvåan Setiawan, Indonesien. Här gick Rickard in med en härlig inställning.</p>
<p>– Vi hade analyserat honom riktigt noga genom videoupptagning innan matchen och jag fokuserade mycket på att hålla mig till vår plan hela matchen och det fungerade riktigt bra, säger Rickard.</p>
<p>Rickard pressade indonesen ordentligt i första set och även fram till paus i andra set innan Setiawan kunde dra ifrån. Förlustsiffrorna skrevs till 21-19, 21-9.</p>
<p>Nu väntar fyra veckors träning på hemmaplan innan det bär iväg Ottawa och tävlingen Canada International.</p>
  
  <div class="text-gray-400"> Publicerad: 2019-04-17</div>
  

    </main>

</body>

</html>