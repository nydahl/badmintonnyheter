<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Semifinalkamp mellan uppstickarna och mästarna</h1>
  <div class="mb-2 text-xl">Halmstad gör sin första semifinal i SBL. Då ställs de mot de regerande svenska mästarna Fyrisfjädern i kampen om en finalplats - en motståndare som årets överraskningslag från Västkusten besegrat en gång tidigare under säsongen.
  </div>
    <p>Årets match väntar på onsdag kväll i Söndrumshallen då Halmstad för första gången spelar SM-semifinal. För motståndet står inga mindre än 2000-talets mesta mästare Fyrisfjädern.</p>
<p>− De är helt klart favoriter men samtidigt är det många ovissa matcher, säger Louise Eriksson som varit en av Halmstads nyckelspelare under säsongen.</p>
<p>Louise har genom en starkt säsong stått för fina resultat i både damdubbel och mixeddubbel. I mixeddubbel är hon i par med säsongens nyförvärv Mikkel Mikkelsen obesegrad. I damdubbel har Louise spelat med både Line Fleischer Nielsen och Sofie Holmboe Dahl, där har det bara blivit två förluster. Båda kom mot det tidigare landslagsparet Clara Nistad/Emma Wengberg.</p>
<p>− Jag har tränat på bra och haft duktiga partners i både damdubbel och mixed. Det är nog det som gjort att det gått så bra, säger Louise som till vardags bor och tränar i Danmark.</p>
<p>Där blir det ungefär 5-6 träningspass i veckan med hennes danska klubb Vaerlöse Badminton och utöver det kör hon egen gymträning. Till Halmstad kommer hon nästan enbart för SBL-matcherna, liksom många andra i laget.</p>
<p>− Både jag, Felix (Burestedt) och de danska spelarna (Mikkel Mikkelsen, Line Fleischer Nielsen och Sofie Holmboe Dahl) bor i Danmark nu. Men vi brukar ofta resa tillsammans till Halmstad och skapar sammanhållning på det sättet, berättar Louise.</p>
<p>Och just lagbygget är något som hon lyfter fram som en framgångsfaktor bakom semifinalplatsen.</p>
<p>− Vi är starka som lag tycker jag. Vi har haft problem med skador under året, men då tjejerna haft problem har killarna lyft sig och då killarna haft det tyngre har tjejerna klivit fram.</p>
<p><strong>Är du överraskad att ni gått så långt som till semifinal?</strong></p>
<p>− Nej, egentligen inte. Som säsongen utvecklade sig såg vi snabbt att vi kunde gå långt. Så semifinal har varit ett mål länge.</p>
<p>På onsdag kväll väntar så det första semifinalmötet på hemmaplan mot Fyrisfjädern. En motståndare som Louise och Halmstad har bra siffror mot. I grundserien vann Fyrisfjädern med 4-2, men Louise var med och vann Halmstads två delmatcher. Och i mellanserien slog Halmstad till med en skräll då de vann i Golden set mot de regerande mästarna. Det var i mixed som Mikkelsen/Eriksson fällde avgörandet den gången.</p>
<p>− När vi har mötts tidigare under säsongen har det gått bra för oss. Jag hoppas att vi kommer upp i samma nivå igen. Och vi får se hur de ställer upp den här gången. De har många alternativ att välja på. I mixed gissar jag att det står mellan Amanda Högström och Tilde Sjöö på damsidan och Scott Evans eller Richard Eidestedt på herrsidan. I damdubbel kan det bli systrarna Sjöö eller Amanda Högström/Mette Paulsen.</p>
<p>Halmstad tog sig till semifinal genom att besegra Umeå i kvartsfinal. Fyrisfjädern, som har dominerat SBL under 2000-talet med 16 SM-guld, tog klivet direkt från Mellanserie A in i semifinalen efter att ha slutet på andraplats.</p>
<p>Bild: Halmstads damdubbelpar Line Fleischer Nielsen och Louis Eriksson till vänster, Fyrisfjädern Amanda Högström till höger.</p>
<p><strong>Så spelas semifinalen:</strong></p>
<p>21/3 kl. 18:30 - <a href="http://www.eltok.net/sb/tournament/show/492" target="_blank">Halmstad-Fyrisfjädern</a></p>
<p>23/2 kl. 18:30 - <a href="http://www.eltok.net/sb/tournament/show/494" target="_blank">Fyrisfjädern-Halmstad</a></p>
<p>(Klicka på matcherna för att se resultat och laguppställningar 24 timmare före match)</p>
<p>I den andra semifinalen möts Kista och Täby - <a href="http://www.badminton.nu/Nyheter/BadmintonSweden/stockholmslagenslassomfinalplatsigen/">läs mer om det mötet här.</a></p>
<p>SM-finalen avgörs i en enda match i IFU Arena, Uppsala, 21 april.</p>
<p><a href="http://iof1.idrottonline.se/link/32068cb0db3e4fd7b987000302d591b8.aspx">Läs mer om SBL här</a></p>
  
  <div class="text-gray-400"> Publicerad: 2018-03-19</div>
  

    </main>

</body>

</html>