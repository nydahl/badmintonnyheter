<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Flera svenskar avancerar på världsrankingen</h1>
  <div class="mb-2 text-xl">Hur ligger de svenska toppspelarna till på världsrankingen? Här får du svaret. Flera har klättrat rejält den senaste säsongen, och sportchefen Jonas Herrgårdh ser stora möjligheter framöver.
  </div>
    <p><em>Bilden ovan: Damdubbelparet Johanna Magnusson och Emma Karlsson är Sveriges högst rankade spelare. Foto: Torbjörn Jansson.</em></p>
<p>Världsrankingen är viktig. Uttagningsprinciperna för till exempel VM och EM styrs av världsrankingen. Därför gäller det att skaffa sig en god position. Hur ser det då ut för de svenska landslagsspelarna? Jo, den senaste säsongen har flera singelspelare och dubbelpar klättrat rejält.</p>
<p>Så här är läget - kategori för kategori:</p>
<p><b>Damdubbel</b></p>
<p>Det här är Sveriges bästa kategori för närvarande. Auraparet Emma Karlsson/Johanna Magnusson har verkligen motsvarat förväntningarna efter Junior-EM-guldet. Paret har under sin första seniorsäsong avancerat till plats 47 på världsrankingen, och är 15:e par i Europa.</p>
<p>Tätt efter dem följer Amanda Högström/Clara Nistad (Fyrisfjädern/Täby). De är nu 51:a i världen och har plats 16 på Europarankingen.</p>
<p>– Båda paren satsar vidare och det gläder mig mycket. De tränar hårt och målmedvetet, och har båda goda möjligheter att fortsätta avancera på rankingen under den kommande säsongen, säger Jonas Herrgårdh.</p>
<p>I kategorin finns också duktiga syskonparet Moa och Tilda Sjöö (Fyrisfjädern), som ligger på plats 165 på världsrankingen, 46:a i Europa.</p>
<p><b>Herrsingel</b></p>
<p>Under Henri Hurskainens (Fyrisfjädern) långa skadefrånvaro har främst Jacob Nilsson (Aura) och Felix Burestedt (Halmstad) försvarat de svenska färgerna internationellt i herrsingel. Båda har avancerat på rankingen.</p>
<p>Jacob ligger nu på plats 98 (33 i Europa). Felix är inte långt efter. Han är 103:a på världsrankingen, 36:a i Europa.</p>
<p>– Fantastiskt roligt! Inte minst att Jacob nått topp hundra. Förutom Henri är det få svenska herrsingelspelare under de senaste åren som nått så högt upp, säger Jonas.</p>
<p>– Både Jacob och Felix har utvecklat sitt spel och gjort flera goda tävlingsresultat. Nu satsar vi på att de ska avancera till först topp 80, sedan topp 50. Det är tufft men att det har gått så här pass bra betyder att de lättare kommer in i lite större tävlingar och slipper kvala.</p>
<p><strong>Hur ser det då ut för Henri Hurskainen?</strong></p>
<p>– Det är härligt att han är tillbaka på tävlingsbanan. Men när det gäller ranking är det som att börja om från början, Henri ligger just nu på plats 1 506. Det är svårt att avancera snabbt. Förhoppningen är att han om ett år ska ha nått topp 120, berättar Jonas.<b> </b></p>
<p><b>Damsingel</b></p>
<p>Ashwathi Pillai (Täby) ligger högst bland svenskorna, på plats 219. En bit efter, plats 233, följer Johanna Magnusson.</p>
<p>– Tjejerna har alla möjligheter att avancera. Men när det gäller Ashwathi ligger hennes fokus under nästa säsong främst på ett antal viktiga juniortävlingar – Junior-EM, Junior-EM och Youth Olympic Games, säger Jonas.</p>
<p>– Det realistiska rankingmål vi har satt upp för hennes del är att nå topp 80 i maj 2020, för att ha en möjlighet att kvalificera sig för OS 2020.<b> </b></p>
<p><b>Mixeddubbel</b></p>
<p>Richard Eidestedt/Clara Nistad (Fyrisfjädern/Täby) har gått upp till plats 71 på världsrankingen. De är 26:a i Europa.</p>
<p>– De har gjort det bra, men fortsätter båda två att framför allt ha fokus på dam- respektive herrdubbel, säger Jonas.</p>
<p><b>Herrdubbel</b></p>
<p>Paret Richard Eidestedt/Carl Harrbacka (Fyrisfjädern/Skogås) ligger på plats 165. De är 54:a i Europa</p>
<p>– Målet är att få ihop flera herrdubbelpar som satsar ordentligt, och att vi därmed kan förbättra kvaliteten på dubbelträningen, säger Jonas.</p>
<p><strong>Hur ser du på spelarnas möjligheter att avancera ytterligare på världsrankingen?</strong></p>
<p>– Jag tycker möjligheterna är goda. Hur sedan målsättningarna individuellt exakt ska se ut är något som landslagsspelarna och jag ska diskutera nogsamt med vår nye förbundskapten Andrew Smith. Han börjar i augusti och det blir då naturligt att sätta mål och bestämma vilka tävlingar vi ska satsa på, säger Jonas Herrgårdh.</p>
<p>Stora tävlingar som han dock redan siktar in sig på är VM i Schweiz i augusti 2019 och European Games i Vitryska Minsk i juni 2019. </p>
<p>– European Games är en form av ett europeiskt OS med en mängd olika sporter. Badminton är en av dem, och eftersom det nu kommer att stå världsrankingpoäng på spel är jag säker på att de europeiska toppnationerna kommer att satsa på tävlingen. Särskilt som det inte spelas något ”vanligt” EM 2019.</p>
<p><strong>Parabadminton</strong></p>
<p>Högt på världsrankingen i parabadminton återfinns Rickard Nilsson (Påvelund). Han är på plats 9 i sin tävlingsklass SL4. I sin senaste tävling, Irish Parabadminton International, vann han en bronsmedalj i singel.</p>
  
  <div class="text-gray-400"> Publicerad: 2018-07-19</div>
  

    </main>

</body>

</html>