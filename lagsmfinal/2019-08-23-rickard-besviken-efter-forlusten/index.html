<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Rickard besviken efter förlusten</h1>
  <div class="mb-2 text-xl">Rickard Nilssons Parabadminton-VM tog slut i åttondelen. Det blev förlust i två raka set. – Som det känns nu är jag besviken. Jag hade så gärna velat vinna och gå ett steg till, säger han.
  </div>
    <p><em>Bilden ovan: Rickard Nilsson förlorade åttondelen i Parabadminton-VM. Foto: Alan Spink.</em></p>
<p>Efter två vinster och en mycket knapp förlust i gruppspelet var Rickard klar för åttondelen i singel i Parabadminton-VM i Basel, Schweiz. </p>
<p>Där mötte han på fredagen Chawarat Kitichokwatta, Thailand. De båda har mötts tre gånger tidigare. De två första gångerna segrade thailändaren, men senast vann Rickard. Han hade därför goda förhoppningar när han gick in på banan.</p>
<p>Rickard kom dock efter direkt i starten, men han kämpade sig tillbaka gång på gång i första set. Han kom också upp till 17 lika. Men Chawarat var starkast på slutbollarna och drog ifrån till setvinst med 21-18. </p>
<p>Även i det andra setet fick Rickard en dålig start. Han var sedan inte riktigt nära att få kontakt utan förlorade setet med 11-21 och därmed matchen.</p>
<p>– Jag hade hoppats kunna styra spelet, men det gjorde han i stället. Så jag fick kämpa och slita för att hänga med. Jag var ändå ganska nära i första set, medan det inte alls stämde i andra set, säger Rickard.</p>
<p>Trots att hans uttalade mål innan VM var att nå just minst åttondelen var han besviken efter matchen.</p>
<p>– Jag trodde på en rejäl chans i dag, särskilt som jag vann över Chawarat senast när vi möttes. Därför lär det att ta lite tid att komma över den här förlusten. </p>
<p>Även i åttondelen i mixed blev det förlust. Rickard och hans norska partner Helle Sofie Sagøy förlorade i två raka set (18-21, 11-21) mot de kvartsfinalseedade indierna Raj Kumar/Parul Dalsukhbhai Parmar.</p>
<p>– De är duktiga, förlusten var inte oväntad. Men sammantaget gjorde vi en bra prestation i mixed.</p>
<p>Viktigt för Rickard var också att han vann gruppen i singel, och därmed tog många poäng i kampen för att kvalificera sig för Paralympics i Tokyo 2020. Och snart står nya poäng på spel.</p>
<p>–  Jag ska spela två turneringar i Asien. Först i Thailand om två veckor och sedan i Japan, berättar Rickard.</p>
<p>Lottning och resultat från PARA-VM hittar du här: <a href="https://bwf.tournamentsoftware.com/sport/events.aspx?id=645DCFB9-4DEF-44A5-8CFB-4B2C38B03294">RESULTAT PARA-VM</a></p>
<p>Parabadminton-VM visas också på <a href="https://www.youtube.com/user/bwf/playlists?sort=dd&shelf_id=9&view=50">badmintonworld.tv</a>. </p>
<p> </p>
  
  <div class="text-gray-400"> Publicerad: 2019-08-23</div>
  

    </main>

</body>

</html>