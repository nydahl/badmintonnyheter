<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Åsa Sahlberg om EM som domare</h1>
  <div class="mb-2 text-xl">Under EM som nyligen avslutades nådde de svenska spelarna som bäst en kvartsfinalplats. En mer anonym svensk gick hela vägen till final vid sidan av planen. Badminton Sweden ringde upp Sveriges domarrepresentant Åsa Sahlberg för att prata EM.
  </div>
    <p><b>Hallå där Åsa, hur var EM i Kolding från domarposition?</b></p>
<p>− Turneringen var bra och väldigt väl utförd. Danmark är vana att ha större arrangemang och det syns. Både på inramningen och bland de tekniska funktionärerna. De har internationella linjedomare på plats och alla vet sina uppgifter. Det är väldigt fint ordnat för både spelare och tekniska funktionärer. Det var ett fint arrangemang för publiken också vilket gör att det blir en stämning runt bana som är rolig att vara med om.</p>
<p><b>Dömer du ofta internationellt?</b></p>
<p>− Jag åker ganska mycket och dömer internationellt eftersom jag tycker att det är väldigt roligt. Tidigare under våren var jag domare på All England. Det är väldigt spännande att få ett erfarenhetsutbyte med domare på alla nivåer från olika länder. Det är också så att man träffar en större bredd av spelare internationellt, det blir tuffa matcher och du får testa dig själv som domare. Det gäller allt från regelfrågor till att läsa spelet, förutsäga vad som kommer att hända och när man ska kliva in och säga några lugnande ord. Man får också chansen att se fantastisk badminton när man inte agerar domare.</p>
<p><b>Är språket ett problem när man dömer internationella tävlingar?</b></p>
<p>− De flesta pratar engelska så det brukar fungera bra. Om inte det räcker får man försöka använda teckenspråk. Det finns standardiserade uttryck som man kan använda sig av för de flesta situationer. Då får man skala ner sin engelska till en kortfattade version så att alla spelare förstår.</p>
<p><b>Hur många matcher dömde du på EM?</b></p>
<p>− Uppskattningsvis 25 matcher. Vi var totalt 16 domare på EM, varav tio de sista två dagarna under semifinaler och finaler där jag också var med. Jag var bland annat servedomare på herrfinalen, servedomare i semifinalen i mixeddubbel och huvuddomare i semifinal i damsingel.</p>
<p><b>Vad blir nästa stora tävling för dig?</b></p>
<p>− Det blir en tävling till innan säsongen är slut. I början på juli åker jag till Canada Open.</p>
  
  <div class="text-gray-400"> Publicerad: 2017-05-04</div>
  

    </main>

</body>

</html>