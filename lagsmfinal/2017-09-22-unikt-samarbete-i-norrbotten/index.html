<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Unikt samarbete i Norrbotten</h1>
  <div class="mb-2 text-xl">För första gången på många år är badmintonföreningarna i Norrbotten med i seriespel. Genom ett samarbete har BMK Fjädern, Luleå BMK och Piteå BMK gått samman till Team Norrbotten som denna säsong kliver in division 3 Norra A.
  </div>
    <p><em>Bild: Daniel Niia och Felicia Wettainen i Team Norrbotten. Foto: Peter Granberg.</em></p>
<p>Avstånden och kostanden har gjort att föreningarna i Norrbotten under många år inte deltagit i seriespel. Tidigare fanns regionala serier där klubbarna deltog men det var närmare tio bakåt i tiden. Efter idogt arbete har nu BMK Fjädern, Luleå BMK och Piteå BMK gått samman för att delta i seriespel kommande säsong.</p>
<p>Stig Landin som är ordförande i BMK Fjädern och tävlingsansvarig för Norrbotten Badminton är en stark drivkraft bakom projektets som mynnat ut i Team Norrbotten.</p>
<p>− Det har tagits emot jättebra. Vi är lite ensamma här upp och för oss handlar det om att inspirera våra spelare så att vi behåller ungdomarna i föreningarna och även får de något äldre att stanna kvar inom sporten, säger han.</p>
<p>Som tävlingsansvarig inom Norrbotten har Stig Landin goda kontakter i samtliga föreningar, inte minst eftersom han vartannat år samlar ihop laget till Barentskampen där Sverige, Finland, Norge och Ryssland deltar. Han har nu arbetat flera år för att få ihop samarbetet Team Norrbotten.</p>
<p>− Situationen i Norrbotten är väldigt speciell med avstånden. Vi har ett intimt samarbete mellan föreningarna, säger han.</p>
<p>Division 3 Norra A där Team Norrbotten ska spela innehåller framförallt lag från Stockholmsområdet och spelas i tre sammandrag under säsongen. För Norrbotten har det varit viktigt att få ner antalet sammandrag för att undvika allt för stora kostnader.</p>
<p>− Att spela i Stockholm är en bra lösning för oss då vi kan göra ett antal flygresor per säsong. Att spela mot lag till exempel Sundsvall och Östersund som ligger närmare rent geografiskt innebär långa och jobbiga resor för oss, säger Stig Landin.</p>
<p>Första sammandraget där Team Norrbotten kommer till spel är 21-22 oktober i Sollentuna.</p>
<p>− Vi har inga stora förhoppningar rent sportsligt. Det handlar framförallt om att stimulera våra spelare så att de fortsätter spela badminton. Vi har precis som alla föreningar problem med att spelarna 16-18-årsålder försvinner. Det här hoppas vi ska bidra till att de fortsätter och även att de äldre spelarna stannar i sporten, säger Stig Landin.</p>
<p>Under säsongen ställs Team Norrbotten mot Sollentuna 2, Södermalm 3, Sundbyberg, Täby 3, Ljungsbro och Skogås 3 i division 3 Norra A.</p>
  
  <div class="text-gray-400"> Publicerad: 2017-09-22</div>
  

    </main>

</body>

</html>