<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Nye utvecklingschefen om sin första månad</h1>
  <div class="mb-2 text-xl">Hans Brehnfors, Badminton Swedens utvecklingschef, har nu arbetat en månad.- En härligt stimulerande tid. Jag är mycket glad över välkomnandet, säger han. Här berättar han om sina första 30 dagar och lite grann om hur han tänker om framtiden.
  </div>
    <p>Hans Brehnfors har en intensiv månad bakom sig. Vid årsskiftet lämnade han sitt tidigare arbete på Naturskyddsföreningen för att ta sig an utmaningen som utvecklingschef inom Badminton Sweden.</p>
<p>En nyinrättad tjänst – till för att strukturera, samordna och förstärka alla de utvecklingsprocesser som utgår ifrån Badminton Swedens övergripande mål ”dubbelt så stora, dubbelt så bra”.</p>
<p>- Mina första veckor har varit både roliga och intressanta. Särskilt givande är det att möta alla kompetenta och entusiastiska människor i den stora badmintonfamiljen. Det ger mig massor av energi, säger Hans.</p>
<p>- Det är också omvälvande att förstå vilken stor verksamhet som bedrivs i Badmintonsverige. Hur många människor som är engagerade i badminton landet runt. Det är verkligen ett omfattande uppdrag jag har tagit på mig där jag både genom tidigare erfarenheter och med det jag redan sett i vår organisation förstår att vi behöver en samlad kraft runt hela landet för att lyckas.</p>
<p>Sin första månad beskriver han framför allt som en period för att lyssna, lära och förstå den organisation som självfallet är alldeles ny för honom.</p>
<p>- Det är roligt att uppleva drivet inifrån organisationen och gemenskapen. Det flesta jag stöter på verkar har samma målbild och talar samma språk, men tar kanske lite olika vägar för att nå fram eller att uttrycka det på. Med mer samordning och kalibrering tror jag att vår gemensamma styrka kan bli än större och riktigt bra, säger Hans.</p>
<p>En hel del av tiden har han ägnat sig åt att träffa förbundets olika medarbetare, lära känna dem och få kunskap om deras verksamheter och ansvarsområden.</p>
<p>Extra angeläget har det varit för Hans att få information av och ha dialog med förbundschefen Thomas Angarth.</p>
<p>- Det är oerhört nyttigt för mig att få ta del av Thomas stora kunskap om alla delar av vår verksamhet.</p>
<p>De båda har även påbörjat arbetet med att skapa en tydlig och logisk arbetsfördelning dem emellan.</p>
<p>- Så fort vi är klara med det ska vi kommunicera ut vår fördelning och våra respektive ansvarsområden. Först till personalen och sedan vidare ut i Badmintonsverige. Men det får dröja lite till. Det är viktigare att göra rätt än snabbt och fel, säger Hans.</p>
<p>Han gläder sig också åt att ha fått tillfälle att se en hel del elitbadminton; både i SBL och Swedish Masters i Uppsala. Han har även hälsat på i en hel del hallar och klubbar - främst i Stockholmsområdet ännu så länge.</p>
<p>- Det har fått bli så av praktiska skäl, säger han. Men så snart som möjligt vill jag sedan ut i landet och möta klubb- och distriktsledare på många orter.</p>
<p>Mycket av Hans Brehnfors arbete den första tiden går ut på att bekanta sig med de olika utvecklingsprocesser som beslutats, i många fall inletts och i andra fall inte riktigt kommit igång.</p>
<p>Bland annat arbetar han tillsammans med Åsa Strindlund och Claes Johansson med hur utbildningsfrågor och föreningsutvecklingsfrågor ska kunna samordnas och struktureras på bästa sätt. Mycket utifrån det goda jobb som är påbörjat inom dessa områden.</p>
<p>- Jag funderar mycket kring hur vårt mål ”dubbelt så stora, dubbelt så bra” ska kunna appliceras på olika delområden, och få konkret betydelse för vad vi gör och hur vi utvecklas.</p>
<p>Hans Brehnfors betonar vikten av en öppen kultur i utvecklingsarbetet.</p>
<p>- Vårt utvecklingsarbete ska bygga på en involverande, inkluderande och engagerande kultur. Det skapar kreativa miljöer så att vi kan finna nya vägar och metoder.</p>
<p>- Sedan behöver vi struktur och tydliga mål i utvecklingsarbetet. Liksom öppenhet och dialog. Så jag lovar att återkomma i många olika sammanhang för att informera och diskutera våra olika utvecklingsspår, säger han.</p>
<p>- Till slut vill jag än en gång tacka för allt stöd jag fått sedan jag började. Från kollegorna på förbundet, styrelsen, men också från alla er som tagit kontakt med mig för att berätta om er verksamhet ute i landet. Mer sånt, hälsar Hans.</p>
<p> </p>
<p>Vill du veta mer om Hans Brehnfors?<a href="http://iof1.idrottonline.se/IdrottOnlineForbund/Badminton/svenskabadmintonforbundet/tavlingsspel/LagSM-final/Nyheter/BadmintonSweden/Nyhetsarkiv/utvecklingscheftarstegetfrannaturtillsport/" target="_blank"> Läs den tidigare intervjun med honom.</a></p>
  
  <div class="text-gray-400"> Publicerad: 2016-02-07</div>
  

    </main>

</body>

</html>