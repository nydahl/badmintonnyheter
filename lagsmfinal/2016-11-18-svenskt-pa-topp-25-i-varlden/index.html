<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Svenskt på topp 25 i världen!</h1>
  <div class="mb-2 text-xl">Den här veckan har det hänt. En svensk spelare – ja, faktiskt två - har nått topp 25 i världen. Det handlar om mixedparet Nico Ruponen och Amanda Högström. – Jättekul, vi är enormt glada, säger Amanda. (Bild: Torbjörn Jansson)
  </div>
    <p>De senaste månaderna har Sveriges och Fyrisfjäderns duktiga mixedpar Nico Ruponen och Amanda Högström avancerat snabbt på världsrankingen.</p>
<p>De har spelat stabilt hela tiden och också nått några verkliga topplaceringar i tuffa tävlingar. Särskilt semifinalplatsen i Bitburger Open imponerar, liksom finalen i Kanada i somras.</p>
<p>Paret är starkt offensivt. Både Nico och Amanda är duktiga på att serva, servereturnera och hantera det så viktiga ”tredjeslaget” i varje boll. De har har nått plats 25 på världsrankingen, och de är sjua i Europa. Det är den bästa placering de någonsin har haft.</p>
<p><strong>Vad är förklaringen till framgången?</strong></p>
<p>- Vi har framför allt lyckats höja vår lägstanivå och hittat ett bättre grundspel, säger Amanda.</p>
<p>Hon nämner två starka skäl till det: tränaren Anders Kristiansen på Euro Center, och så att hennes långvariga knäproblem äntligen verkar vara över.</p>
<p>- Anders betyder jättemycket. Han är en fantastiskt bra tränare som hjälper oss att både förbättra våra svaga sidor och stärka våra bästa, säger Amanda.</p>
<p>Sedan har hon den här säsongen äntligen kunnat träna som hon vill. Det som har betytt mycket är att Amanda går till en knäspecialist som hjälper henne att belasta kroppen rätt. Två tuffa uppbyggnadsperioder i somras av knät och hela kroppen ger nu resultat.</p>
<p>- Jag har en mycket bättre grund att stå på och kan därför träna kontinuerligt. Det känns fantastiskt härligt!</p>
<p>Nicos och Amandas framgångar gläder verkligen Badmintonsverige. Framgångarna är viktiga för förbundet, som har två delmål när det gäller ranking. Först att vi ska ha spelare/par bland de 50 bästa i världen i alla kategorier, och sedan spelare/par bland de 25 bästa.</p>
<p>De senaste som var så högst rankade var damdubbelparet Emma Wengberg/Emelie Fabbeke. Paret var vid några tillfällen på topp 25 mellan åren 2009-2013. Som allra bäst var de på plats nr 21 i maj 2011.</p>
<p>Vårt bästa damdubbelpar i dag – Emma Wengberg nu i stället ihop med Clara Nistad – är också klart på väg uppåt. De ligger på plats 31.</p>
<p>Målen för Nico och Amanda är tuffa framöver. De vill avancera ytterligare på världsrankingen.</p>
<p>- Vi satsar på att ta oss till OS 2020. Sedan vill vi ha en mästerskapsmedalj. Det ska inte vara en omöjlighet på ett EM, säger Amanda.</p>
<p>- Vi känner också att vi inte är färdigutvecklade. Vi kan förbättra mycket, inte minst defensivt. Det gör att det är så roligt att fortsätta kämpa dag efter dag.</p>
<p>Närmaste tävlingen för Amanda och Nico är Scottish Open i Glasgow i veckan som kommer. Där är de seedade tvåa.</p>
<p>- Men vi har en svår öppningsmatch. Vi möter ett tyskt par som är starkt och som vi besegrade först efter en stenhård tresetare när vi möttes senast, berättar Amanda.</p>
<p> </p>
  
  <div class="text-gray-400"> Publicerad: 2016-11-18</div>
  

    </main>

</body>

</html>