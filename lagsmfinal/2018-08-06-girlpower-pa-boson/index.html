<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Badminton Sweden Nyhetsarkiv</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Girlpower på Bosön</h1>
  <div class="mb-2 text-xl">BK Falans projekt Girlpower tog i sommar steget till Bosön.  Under tre dagar tränade tolv tjejer från Västergötland intensivt i sommarhettan. – Det är fantastiskt roligt att intresset är så stort, säger ledaren Yvonne Klarson.
  </div>
    <p><em>Bilden ovan: Deltagare och ledare i Girlpower-projektet samlade på Bosön.</em></p>
<p>Till vardags är Yvonne Klarson lärare och tränare på NIU-gymnasiet i Falköping och huvudtränare i BK Falan. Sedan knappt två år tillbaka håller hon i klubbens tjejprojekt Girlpower.</p>
<p>Projektet går ut på att låta lovande och jämngoda tjejer i Västergötland samträna och lära känna varandra.</p>
<p>– Målet är att utveckla deras spel och få dem att fortsätta satsa på badminton, säger Yvonne.</p>
<p>Spelarna i projektet är födda mellan 2000 och 2004 och tas ut av BK Falan. Under projekttiden ordnas både endagssamlingar och läger. Varje samling har ett speciellt tema, till exempel dubbel- eller singelträning. </p>
<p>Yvonne har också bjudit in flera duktiga och namnkunniga tränare till några av samlingarna. Som PH Croona, tränare på RIG-gymnasiet i Göteborg och tidigare bland annat tränare vid det danska landslagscentret, mixed-och dubbelspecialisten Louise Eriksson som spelar i både den svenska och danska högsta ligan, och Askims chefstränare Aditya Dwi Putra.</p>
<p>– Det är oerhört viktigt med fortbildning och att spelarna får höra nya röster, säger Yvonne.</p>
<p>I slutet av juli samlade Girlpowerprojektet tolv spelare till ett läger på Bosön i Stockholm. Ledare förutom Yvonne var Stefan Svanberg (också från BK Falan) och Frida Kjellén från Ulricehamn.</p>
<p>De tolv deltagarna kom från Alingsås, Mariestad, Trollhättan, Ulricehamn och Falköping.</p>
<p>På schemat stod bland annat dubbelträning, styrketräning, fotarbete och rörelsemönster. Var och ens fotarbete filmades och kunde sedan studerades i detalj.</p>
<p>– Vi körde även teambuilding så att alla skulle lära känna varandra än bättre än tidigare. Bra kompisar är en nyckel för att hålla spelarna kvar i sporten, säger Yvonne.</p>
<p>Projektet – som finansieras dels via Idrottslyftet, dels via deltagarnas egna avgifter – fortsätter i höst.</p>
<p>– Det är ännu inte riktigt bestämt vad vi ska göra under resten av året . Men antagligen blir det både en samling i Falköping med många spelare från näraliggande klubbar, och en dag bara för Falans alla tjejer från nybörjare till elitsatsande spelare.</p>
<p>Yvonne gläds mycket åt det stora intresset för Girlpower.</p>
<p>– Alla tolv som var med på Bosön sa ja på direkten när de blev tillfrågade. Bara en spelare tackade nej och det berodde på att hon hade en bokad resa till Kroatien.</p>
<p>Yvonne hoppas även att grundtanken med projektet sprids vidare.</p>
<p>– Vad roligt det vore om fler distrikt ville satsa på projekt och samträning för tjejer. Det tror jag kan betyda mycket positivt för badminton i Sverige, säger hon.</p>
  
  <div class="text-gray-400"> Publicerad: 2018-08-06</div>
  

    </main>

</body>

</html>