<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Badminton Sweden Nyhetsarkiv</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Fyrisfjädern och Täby till SM-final</h1>
  <div class="mb-2 text-xl">Fyrisfjädern höll för trycket hemma mot Halmstad. Och Täby gjorde det som krävdes genom ett oavgjort resultat mot Kista. De regerande mästarna från Uppsala och storlaget Täby är därmed klara för SM-finalen 21 april.
  </div>
    <p>Fyrisfjädern var pressade under onsdagens besök i Halmstad och fick bara med sig ett oavgjort resultat. På hemmaplan fick de precis den start de behövde.</p>
<p>I herrdubbel stod Richard Eidestedt och Scott Evans för fint spel. Halmstads Mikkel Mikkelsen och Felix Burestedt bjöd på bra motstånd men stod samtidigt för en del enklare misstag. Eidestedt/Evans gick ifrån och kunde vinna med 3-1.</p>
<p>I damdubbel blev en längre och mer dramatisk match. Amanda Högström/Mette Poulsen inledde med att tappa första set mot Eriksson/Fleischer Nielsen. Men duon från Fyrisfjädern hittade rätt i spelet och kunde till slut vinna med 3-2 i set. Därmed 2-0 till Fyrisfjädern och många glada och lättade miner i hemmalaget.</p>
<p>Fyrisfjäderns skadade Victor Svendsen testade sedan spel mot Halmstads Felix Burestedt. Men dansken kunde inte fullfölja herrsingel 1 och Halmstad fick en enkel poäng, precis som i det första mötet lagen emellan.</p>
<p>Om många i Uppsalapubliken satt med nerverna utanpå så var Scott Evans lugnet själv på banan. I herrsingel 2 kunde Evans med styrka och metodiskt spel besegra gästernas Filip Suwanphingkha med 3-0 i set.</p>
<p>I damsingel blev det en kamp mellan danskorna Mette Poulsen från Fyrisfjädern och Line Fleischer Nielsen från Halmstad. Efter att Fleischer Nielsen vunnit ett tajt första set så kunde Poulsen vinna tre raka i överlägsen stil – 11-2, 11-2, 11-2. Därmed blev Poulsen den som fick äran att slå in matchbollen som innebar 4-1 och en finalplats för Fyrisfjädern.</p>
<p>− Det känns superbra förstås. Vi visst på förhand att det skulle bli tufft. Och vi var osäkera på både Victor och Scott som hade skadekännigar. Men vi spelade otroligt bra och visar att när det gäller som mest så klarar vi att vinna, säger Fyrisfjäderns lagledare Peter Kapetz.</p>
<p><strong>Ni var stora favoriter och under en del press efter onsdagens match – hur har ni hanterat det?</strong></p>
<p>­− Vi har bara fokuserat på prestationen och inte för mycket på resultatet. Vi har en hög nivå och när vi når den så kommer resultatet som en följd. Det är många som spelat under hög press tidigare och det är vi som hanterar det bäst och kommer upp på en bra nivå idag.</p>
<p><strong>Hur tänker du inför finalen hemma i Uppsala 21 april?</strong></p>
<p>− Det ska bli jättekul. Vi hoppas att hela Uppsala och fansen sluter upp till det. Jag tror det blir ett väldigt fint arrangemang i samband med Svenska cupen.</p>
<p><a href="http://www.eltok.net/sb/tournament/show/494" target="_blank">Fyrisfjädern-Halmstad 5-1</a></p>
<p><a href="http://www.fyrisfjadern.se/Arbetsrum/Serielagen/NyheterSBL/semifinal2fyrisfjadern-halmstad23mars/" target="_blank">Se matchen i efterhand här</a></p>
<p>I Täby blev det inledningsvis jämnt. Kistas suveräna herrdubbelpar Foo/Anhar vann herrdubbeln samtidigt som Täbys lika suveräna damdubbelpar Nistad/Wengberg vann damdubbeln.</p>
<p>Med 1-1 i matchen fortsatte sedan spelet med herrsingel 1 och damsingel. Där blev det återigen två jämna kamper. I herrsingel möttes landsmännen från Indonesien Hermansah och Abdul Kadir Zailani. Efter fyra jämna set var det Täbys Hermansah som stod som segrare. Damsingeln blev en svängig historia där Täbys SM-vinnare Ashwathi Pillai ställdes mot danskan Iben Bergstein. Pillai och Bergstein vann vartannat set och matchen gick till fem set där gästernas Bergstein var starkast.</p>
<p>Således 2-2 inför avgörandet. I och med Täbys seger i det första mötet så räckte det med oavgjort för deras del. Och mannen som ordnade finalplatsen var Mathias Wigardt i herrsingel 2. Täbyspelaren vann i stor stil över Kistas Sakti Kusuma med 3-0 och kvitterade därmed ut Täbys finalbiljett.</p>
<p>− Det känns väldigt bra för alla i laget. Vi hade press på oss att vi skulle ta de här tre matcherna och det blev lite nerver. Vi hade problem i både damdubbeln och herrsingel 1 men lyckas ändå göra det vi ska, säger Täbys lagledare Kent Kotte.</p>
<p><strong>Hur ser du på finalmötet med Fyrisfjädern?</strong></p>
<p>- Vi har bara guld som målsättning. Man får börja tänka på hur vi kan formera oss redan imorgon.</p>
<p><a href="http://www.eltok.net/sb/tournament/show/497" target="_blank">Täby-Kista 3-3</a></p>
<p><a href="http://www.badminton-sm.tk/t%C3%A4by-vs-kista-2018-03-23.html" target="_blank">Se matchen i efterhand här</a></p>
<p><a href="http://www.smfinalbadminton.se/" target="_blank">Läs mer om SM-finalen här</a></p>
  
  <div class="text-gray-400"> Publicerad: 2018-03-23</div>
  

    </main>

</body>

</html>