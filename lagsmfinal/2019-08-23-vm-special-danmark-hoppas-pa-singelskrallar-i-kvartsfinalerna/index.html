<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">VM-special: Danmark hoppas på  singelskrällar i kvartsfinalerna</h1>
  <div class="mb-2 text-xl">Det blir Danmark och något överraskande Holland som försvarar Europas färger när kvartsfinalerna i badminton-VM spelas under fredagen.
  </div>
    <p><em>Bild: Mia Blichfeldt från Danmark spelar kvartfinal i VM.</em></p>
<p>De första omgångarna i VM har bjudit på några rejäla skrällar. En av de större var när det oseedade holländska mixedparet Robin Tabeling/Selena Piek i gårdagens åttondelsfinal slog ut de starka indonesierna Jordan/Oktavianti som varit i final i Japan Open och India Open.</p>
<p>Danska Mia Blichfeldt visade prov på stor fighting-spirit på torsdagskvällen när hon räddade matchboll i andra set och sen vände och vann mot sjätteseedade indiskan Saina Nehwal. Danskan berättade i intervjun efter matchen att hon jobbat mycket med sin mentala styrka senaste året och det tycks ha gett positiva resultat.</p>
<p>Den tredje och sista europeiska kvartsfinalplatsen bärgades av Anders Antonsen som besegrade Kanta Tsuneyama från Japan i en svängig och underhållande match.</p>
<p><b>Fler VM-skrällar </b></p>
<p>VM-turneringens allra största överraskning stod dock 20-åriga Yeo Jia Min från Singapore för när hon i första omgången slog ut världsettan Akane Yamaguchi från Japan. </p>
<p>Två andra världsettor som fick respass tidigt var indonesierna Gideon/Sukamuljo som i andra omgången besegrades av det sydkoreanska paret Choi/Seo.</p>
<p>En annan stor dubbelskräll stod det tyska paret Lamsfuss/Seidel för när de slog ut fjärdeseedade japanerna Endo/Watanabe. Tyskarna förlorade därefter mot ett kinesiskt par i åttondelsfinal.</p>
<p><b><br /> <span style="font-size: large;">Dags för kvartfinaler</span></b></p>
<p>När kvartfinalspelet inleds kl 11 idag dominerar som väntat Kina och Japan. Båda länderna har nio singelspelare/dubbelpar i kvartsfinal. Därefter följer Indonesien med fyra och Kinesiska Taipei med tre.</p>
<p>Här följer du lottning och resultat: <a href="https://bwflive.tournamentsoftware.com/sport/matches.aspx?id=F4F75B1C-E72D-4248-865F-8EC38C06F7CB">Badminton-VM</a><br />Kvartfinalerna visas på Viaplay: <a href="https://viaplay.se/sport/badminton/bwf-badminton/total-bwf-world-championship/20563184">Viaplay</a></p>
<p>Det går också att se kvartsfinalerna på Youtube via BWF:s <a href="https://www.youtube.com/results?search_query=badminton+world+tv">BadmintonWorld.tv</a></p>
<p><b>Herrsingel</b></p>
<p>Herrsingelturneringen har hittills passerat utan några större överraskningar. De fyra toppseedade spelarna har alla sett starka ut och noterbart är att åtta olika länder är representerade i kvartfinal.</p>
<p>Danske Hans-Kristian Vittinghus var dock riktigt nära en stor skräll i första omgången mot andraseedade Chou Tien Chen. Vittinghus, som spelar i Badmintonligan för Trollhättan, hade världstvåan på gaffeln i tredje set, men på de avgörande bollarna fick tyvärr dansken ge sig. Hur som helst en av turneringens bästa och mest underhållande matcher.</p>
<p>Danmark får i frånvaro av skadade Viktor Axelsen ställa sina förhoppningar till unge Anders Antonsen som möter OS-mästaren Chen Long i en högintressant kvartsfinal. Skulle dansken vinna matchen möter han i semifinal segraren av Chou Tien Chen och thailändaren Wangcharoen. Kan Antonsen prestera på sin högsta nivå ser en finalplats inte helt omöjlig ut att nå.</p>
<p>På andra halvan av lottningen pekar allt på en semifinal mellan Kento Momota och Jonatan Christie. Och vilken semifinal det kan bli. Momoto och Christie är inte bara fenomenalt skickliga badmintonspelare utan bjuder på en estetisk upplevelse utöver det vanliga. Båda ”svävar” runt på banan, till synes utan ansträngning och i full balans. För att sedan plötsligt explodera i en hoppsmash eller en nätattack. ”Poetry in motion” som det kallas på engelska.</p>
<p><b>Damsingel</b></p>
<p>Är det någon spelare som fastnat på näthinnan de första dagarna av VM så är det Yeo Jia Min från Singapore. 20-åriga Yeo Jia Min, som tränade med svenska landslaget i Singapore i somras, är en spelare som i sina bästa stunder tycks spela på en helt egen nivå, med lika delar fantasi, känsla och variation.  </p>
<p>Frågan är om hon, efter skrällen mot Yamaguchi och en tuff tresetare i andra omgången, kan ladda om till mötet mot duktiga Ratchanok Intanon dag. Missa inte den matchen som börjar ca kl 17 i kväll.</p>
<p>En annan kvartfinal som kan bli riktigt sevärd är den mellan P.V. Sindhu och Tao Zu Ying. Båda spelarna har sett starka ut, inte minst indiskan har imponerat i de två första matcherna. </p>
<p>Europas och Danmarks hopp står till Mia Blichfeldt som möter svåra och lurige Chen Yu Fei från Kina. De två möttes senast i semifinalen av lag-VM i en tät match som kinesiskan till slut vann. Kan danskan få revansch idag?</p>
<p><b>Herrdubbel</b></p>
<p>I herrdubbel har kinesiska världsmästarna Li/Liu seglat upp som favoriter efter att toppseedade Gideon/Sukamuljo blivit utslagna. Koreanerna Choi/Seo, indonesiska veteranerna Setiawan/Ahsan och två starka par från Japan vill också blanda sig i toppstriden.</p>
<p><b>Damdubbel</b></p>
<p>I damdubbel visar Japan sin dominans med hela fyra par i kvartsfinal. Finns det något dubbelpar som kan hota ett japansk storslam? Det skulle i så fall vara fjärdeseedade kinesiskorna Chen/Jia.</p>
<p><b>Mixed</b></p>
<p>Kan det holländska paret Robin Tabeling/Selena Piek skrälla en gång till i kvartfinalen mot Puavaranukroh/Taerattanachai från Thailand? Ja, varför inte. Till final lär det dock inte räcka. Där ser det ut att bli dubbelt kinesiskt om inte Watanabe/Higashino från Japan sätter käppar i hjulet.</p>
  
  <div class="text-gray-400"> Publicerad: 2019-08-23</div>
  

    </main>

</body>

</html>