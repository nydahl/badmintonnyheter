<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Rysare mot England i fem akter!</h1>
  <div class="mb-2 text-xl">Matchen avgjordes först efter tre timmars och 41 minuters spel. En av de svenska vinsterna tog Elin Svensson i damsingel, trots att hon trampade fel och hämmades av skadekänning i vänsterfoten.
  </div>
    <p>Sverige och England spelade den i särklass längsta lagmatchen hittills under Junior-VM, och som så många gånger förr fick Sverige se sig besegrade med 2-3. Men detta efter att ha haft England i rejäl gungning.</p>
<p>Sverige mönstrade samma lag som på förmiddagen med ett undantag. Morgan Lidman var tillbaka och tog hand om singelspelet.</p>
<p>Mixeden inledde och Moa Sjöö/Carl Harrbacka skulle självklart vara chanslösa mot regerande Europamästarna i denna åldersklass, Ben Lane och Jessika Pugh. Men oj vad vi misstog oss. Efter 15-21 i första vann svenskarna andra set med 21-19 och vände underläge i tredje 12-15 till ledning 19-17. Trots detta lyckades de engelska europamästarna slingra sig ur greppet och till slut vinna med 22-20 i avgörande set.</p>
<p>Engelska coacher kom fram och gratulerade svenskarna till en fantastisk insats och enligt FK Christer Andersson hade en seger varit den största skrällen på ett EM eller VM på 20 år. Oavsett vad så var prestationen 5-stjärnig och Sverige hade satt sig i stor respekt hos England direkt, det märktes.</p>
<p> </p>
<p>Matchen fortsatte med herrsingel där Morgan inledningsvis såg lite osäker ut på banan. Efter förlust i första med 15-21 och underläge i andra med 17-19 var det inte många som trodde på Morgan. Morgan ville dock annat och stod för en formidabel vändning efter 21-19 i andra och slutligen 21-14 i avgörande set. Sverige hade kvitterat, det stod nu 1-1 och ”chansningen” med att låta Morgan spela, trots sviterna från magåkomman, visade sig vara rätt.</p>
<p> </p>
<p>I herrdubbeln hade Sverige inte heller någon chans på förhand och här lyckade inte Carl och Viktor överraska som i mixeden. Förlust i raka set efter stundtals riktigt fint spel.</p>
<p> </p>
<p>1-2 och damsingeln stod på programmet. Elin Svensson var på förhand favorit efter att ha slagit sin engelska i Danmark för några veckor sedan. Elin inledde strålande och tog första set med 21-15. I andra blev Elin mer passiv och tappade 16-21. Tredje set blev en riktig rysare och trots underläge 2-6 var Elin i fatt vid pausen, 11-10. Tyvärr hade Elin i någon duell tidigare trampat lite fel och kände av vänster fot vid utfall i backhandhörnet. Detta hämmade Elin och vid underläge 17-19 i tredje var det få svenskar som jublade. Fyra bollar senare hade Elin tystat alla tvivlare och stod som slutsegrare med 21-19 i avgörande set.</p>
<p> </p>
<p>2-2 och damdubbeln blir helt avgörande. Emma Karlsson och Johanna Magnusson startar lysande och har 15-8 innan engelskorna får någon ordning på spelet. Tyvärr tappar svenskorna kommandot och poängen och snart är det 19 lika. Trots en hel del bra initiativ lyckas inte Emma och Johanna komma fram till setbollar utan det gör England både i första och andra set. Förlustsiffrorna skrivs till slut till 19-21, 19-21, och Sveriges tredje raka tunga förlust mot England i stora sammanhang är ett faktum.</p>
<p> </p>
<p>Tung förlust men som ni förstår en fantastisk lagmatch. Ingen spelare orkar riktigt sammanfatta matchen och våra förbundskaptener bara skakar på huvudet. 5 – stjärnig insats rakt igenom av de svenska spelarna och ändå finns spöket England kvar.</p>
<p> </p>
<p>Vid tidigare tunga förluster har Lag-EM-spelet varit slut efter England. Här i VM är upplägget annorlunda, vilket förhoppningsvis kan peppa de svenska spelarna.</p>
<p> </p>
<p>Alla lag går till slutspel och gruppettorna spelar om plats 1-8, grupptvåorna om plats 9-16, grupptreorna om plats 17-24 osv. Detta innebär att Sverige kommer spela vidare efter gruppen. Frågan är bara om vilka platser.</p>
<p>Det avgörs under dagen då Sverige klockan 12 lokal tid (18.00 svensk tid) möter gruppfavoriterna Taiwan. Taiwan ser ut att ha ett mycket starkt lag, blev topp fyra i förra Lag-VM och är av allt att döma ett nummer för stora för Sverige.</p>
<p>Gruppspelet slutar sedan med match mot Slovenien i natt svensk tid. Inte omöjligt att vi får en rysare à la England igen. På pappret en 3-2 match, men där vi kanske är knappa, knappa förhandsfavoriter.  Med all sannolikhet handlar den matchen om att bli grupp 3:a eller grupp 4:a.</p>
  
  <div class="text-gray-400"> Publicerad: 2015-11-05</div>
  

    </main>

</body>

</html>