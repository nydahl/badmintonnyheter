<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Badminton Sweden Nyhetsarkiv</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Pressmeddelande: Känd idrottsprofil ny ordförande i svensk badminton</h1>
  <div class="mb-2 text-xl">Följande pressmeddelande har skickats ut till landets medier efter helgens förbundsmöte.
  </div>
    <p>Svenska Badmintonförbundet har fått en ny styrelseordförande. Vid helgens förbundsmöte valdes Tommy Theorin, en känd idrottsprofil både i hemstaden Malmö och i hela Sverige.</p>
<p>Därmed tar han steget tillbaka till badmintonsporten efter en lång och framgångsrik ledarkarriär inom svensk ishockey och fotboll.</p>
<p>Under åtta år var Tommy Theorin klubbdirektör för hockeylaget Malmö IF. Tillsammans med bland andra byggherren och finansmannen Percy Nilsson var han med och skapade en framgångssaga som ledde till två SM-guld och flera internationella framgångar.</p>
<p>Från hockeyn tog han sedan 1994 steget över till fotbollen. I 18 år var han generalsekreterare i Svensk Elitfotboll (SEF – elitklubbarnas intresseorganisation), och var en starkt bidragande orsak till den svenska fotbollens professionalisering. Antalet åskådare i Allsvenskan mer än fördubblades, det blev TV-sändningar från matcherna och storbildsskärmarna kom in på arenorna.</p>
<p>Men Tommy Theorin har också ett långt förflutet inom badmintonsporten.  Han har spelat i Skåneklubbarna MFF, MAI och Enighet, vunnit Junior-SM, tagit hela nio SM- guld i lag, och spelat cirka 15 landskamper. Han har även haft framgångar som badmintontränare – bland annat i MFF, Enighet och Bjärred. Främsta tränarmeriten är ett SM-guld med MFF.</p>
<p>Han ser fram emot uppdraget att som styrelseordförande vara med om att leda svensk badminton framåt.</p>
<p>- Detta är verkligen en spännande utmaning. Jag hoppas att kunna driva på och vara en del i att än mer utveckla och lyfta svensk badminton både nationellt och internationellt, säger Tommy Theorin.</p>
<p>- Sedan har jag för bara något drygt år sedan tagit upp badmintonspelandet igen på veterannivå och det har varit oerhört roligt och givande.</p>
<p>Vad hoppas du att tillföra som ordförande?</p>
<p>- Framför allt hoppas jag kunna skapa en vi-känsla, säger Tommy Theorin. Ingen individ kan göra någonting ensam. Men tillsammans kan vi åstadkomma mycket, och jag har stor erfarenhet av att få många att dra åt samma håll.</p>
<p> </p>
<p>För mer information var vänlig kontakta:</p>
<p>Tommy Theorin 0705 83 18 31 </p>
<p>Hans Brehnfors, badmintonförbundets utvecklingschef 0706 37 59 55</p>
<p> </p>
  
  <div class="text-gray-400"> Publicerad: 2016-10-04</div>
  

    </main>

</body>

</html>