<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Singlarna ut, dubblarna vidare</h1>
  <div class="mb-2 text-xl">Den andra dagen på EMU-17 i Lubin började dystert för de svenska spelarna: samtliga fem singlar åkte ut. Desto gladare slutade dock dagen med samtliga dubbelpar vidare till onsdagens spel.
  </div>
    <p><span>Dagen inleddes med att Adam Gozzi ställdes mot förstaseedade Jan Louda, Tjeckien. Adam spelade taktiskt disciplinerat och frustrerade på så vis tjecken ordentligt. Tyvärr blev det en del misstag mot slutet av seten, och tjecken lyckades därigenom knyta ihop matchen i två raka set.</span></p>
<p><span> Adam visar dock att han har en nivå på sitt spel som räcker till även mot de allra bästa - men den nivån behöver han kunna hålla rakt igenom för att också vinna den här typen av matcher. </span><br /><span>Efter ett par timmars vila gick sen tre svenskar igång samtidigt: Ellen Skott, Olivia Wänglund och Oskar Svensson. Ellen inledde sin match bra och vann första set relativt komfortabelt. I andra set närmade sig den belgiska motståndaren, men Ellen höll undan ända till matchboll vid 20-19 - men efter några passiva dueller var setet helt plötsligt förlorat. Tyvärr lyckades inte Ellen riktigt samla ihop spelet igen efter det, och tredje set gick till belgiskan. </span><br /><span>Olivia hade en åttondelsseedad slovakiska i sin match, och trots bra spel och riktig kämpaglöd blev uppgiften lite för svår. Olivia styrde många gånger duellerna, men slovakiskan gjorde lite färre misstag och förvaltade sina lägen lite bättre. Det faktum att Olivia dragit på sig en lättare skada i låret, och att singelträningen därför varit utesluten sen lagmatchen mot Turkiet, gjorde ju knappast uppgiften lättare heller. </span></p>
<p><span>Oskar S mötte också en seedad spelare: åttondelsseedade Valentin Singer från Frankrike. Oskar tappade första set efter relativt ostrukturerat spel, men fick ordning på spelet i andra set. I tredje set kom han efter men lyckades hämta in ett stort underläge till 19-19. Två snabba misstag avgjorde dock matchen, och vi kunde konstatera att vi nu bara hade en singelspelare kvar i tävlingen: Oskar Johansson. </span></p>
<p><span>Och Oskar J hade inte heller han en enkel uppgift: motståndaren var ingen mindre än andraseedade Jesper Toft från Danmark. Oskar genomförde en taktiskt suverän match och skakade om dansken ordentligt i första set (som slutade 19-21). Även andra set genomfördes väl, men lite fler misstag och några taktiska justeringar från dansk sida avgjorde saken. </span><br /><br /><span>Efter denna deppiga inledning var det så dags för dubblarna. Två av dubblarna tog sig enkelt vidare: Tilda Sjöö/Ellen Skott vann dagens kanske snabbaste match mot ett isländskt par, och Oskar Svensson/Colin Hammarberg avfärdade resolut ett norskt par. Båda paren därmed vidare. </span></p>
<p><span>Sist ut var sen Amanda Lagehäll/Olivia Wänglund, och för motståndet den här gången stod ett kvartsfinalseedat slovakiskt par. Amanda och Olivia gick dock beslutsamma in på banan och hittade bättre och bättre in i matchen - och kom nästan ikapp i första set. I andra och tredje set fortsatte de sen på den inslagna vägen, och tog sen över matchen helt. Vinst i tre set, 19-21, 21-16, 21-12, och en otroligt skön avslutning på dagen!</span></p>
  
  <div class="text-gray-400"> Publicerad: 2016-03-23</div>
  

    </main>

</body>

</html>