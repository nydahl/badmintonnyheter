<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Förändringar i landslaget och på Eurocenter</h1>
  <div class="mb-2 text-xl">Flera tongivande svenska spelare har bestämt sig för att sluta satsa internationellt. Det påverkar både landslaget och Eurocenter. Men det ger också möjligheter för andra spelare att ta ett steg framåt.
  </div>
    <p><em>Bilden ovan: Amanda Högström kommer att påbörja en ny mixedsatsning ihop med Scott Evans från Irland. Foto: Torbjörn Jansson.</em></p>
<p>Som alltid varje år så sker det en del förändringar inom seniorlandslagstruppen. Men i år har det skett fler förändringar än normalt då både lite äldre och yngre spelare har avslutat sin internationella satsning.</p>
<p>I januari togs två spelare födda 1998 in i truppen, Johanna Magnusson och Emma Karlsson. Alla ansvariga är överens om att de för närvarande har en bra träningsmiljö i Malmö/Danmark för sin satsning och inte behöver flytta till centret. Emma Karlsson gjorde sin debut under våren i seniorlandslaget under Europamästerskapen i mixat lag.</p>
<p>Under de senaste månaderna har följande spelare avbrutit sin satsning och slutat i landslaget och på Eurocenter: Emma Wengberg, Nico Ruponen, Mikael Westerbäck, Daniel Ojaäär och Morgan Lidman.</p>
<p><span>Det är tråkigt att flera bra yngre spelare väljer att inte längre satsa internationellt, särskilt när ansvariga tränare tycker att de har goda utvecklingsmöjligheter. Men vi har självfallet stor respekt för deras beslut, som är en spegel av hur tuff och komplex tillvaron är för toppspelarna. Pressen på utveckling är hård, konkurrensen och de ekonomiska förhållandena är tuffa.</span></p>
<p>Att Nico slutar sin satsning i mixed och Emma slutar sin satsning i dubbeln ger problem för de individuella paren och för deras tidigare partners Amanda Högström och Clara Nistad, men också för Sveriges styrka i lagmästerskapen. Vi har inte en bred trupp där det finns många toppspelare i dubbel/mixed. Vi kan inte som Danmark bara para ihop de som är kvar med någon annan och därmed få fram ett nytt topp 25-par på världsrankingen.</p>
<p>Amanda kommer nu att påbörja en satsning i mixed med Scott Evans från Irland. Scott är mer känd som en duktig singelspelare, men har kvaliteter som passar mixed och detta har han också visat. En spännande satsning som vi får följa under hösten.</p>
<p>Clara Nistad kommer att fortsätta sin påbörjade satsning från slutet på våren och sommaren på mixed med Richard Eidestedt. Clara kommer under hösten även att försöka hitta en ny partner i damdubbel, och hon kommer under hösten att spela tävlingar både med Amanda Högström och Moa Sjöö. </p>
<p>Det kommer att bli tufft för de nya paren, då de tappar en hel del på världsrankingen och kommer att få starta i kvalet på många tävlingar.</p>
<p>Det har nu blivit färre spelare i träning på Eurocenter och detta är tråkigt, men det skapar på samma gång möjligheter. Förbundskapten Anders Kristiansen kommer nu att plocka in fyra U19-landslagsspelare på träningen under veckorna. Tre spelare från NIU Uppsala - Tilda Sjöö, Adam Gozzi och Melker Z-Bexell - kommer att träna tre dagar per vecka på centret och även U19-landslagsspelaren Ashwathi Pillai kommer resa från Täby till Uppsala för att träna tre pass/vecka.</p>
<p>Det kommer även att genomföras mer individuell träning på centret, för att om möjligt påskynda utvecklingen och ge spelarna ännu mer stöd i sin satsning.</p>
<p>Spelarna kommer dessutom att resa till Danmark för sparring under två-tre veckor under hösten, för att få variation i sin träningsmiljö och träna med andra spelare.</p>
<p>Vi har tidigare informerat om att Henri Hurskainen kommer att arbeta som tränare på centret under hösten. Henri kommer att ha ett speciellt ansvar för de yngre spelarna, då han även kommer att hjälpa till med U19-landslaget under hösten.</p>
<p>Anders och jag kommer under kommande månader att diskutera om vi anser att vi ska ställa upp i Europamästerskapen i lag för herrar respektive damer som arrangeras i februari 2018. Det finns uttagningskriterier som kan vara svåra att nå, men vi behöver satsa på de yngre spelarna och det kan vara en bra möjlighet att ge dem erfarenhet innan vi ska prestera resultat (topp 8 i Europa) och uppfylla våra mål. För de individuella Europamästerskapen i april finns det fastlagda mål med uttagningskriterier. När det gäller satsningar på OS 2020 och 2024 kommer detta arbete att ske i samarbete med SOK.</p>
<p>Vi har nu även en mindre landslagstrupp än de senaste åren och det ger möjligheter att kunna plocka in fler spelare i truppen de närmaste åren, men vi kommer tills vidare fortfarande behålla de uttagningskriterier som finns för uttagning.</p>
<p>Viktigt är nu att se framåt och stötta och motivera de yngre spelarna för att kunna/vilja göra en satning på badminton. Ett nationellt center erbjuder möjligheter som inte finns inom den vanliga klubbverksamheten och det är något vi får genom en stöttning från Uppsala Kommun och samarbete med Fyrisfjädern och detta ska vi ta tillvara på. RIG Uppsala och NIU Uppsala ger en möjlighet för samarbete och koordination för bästa möjliga träningsmiljö för alla berörda spelare och tränare.</p>
<p>Här ser ni vilka som ingår i <a href="http://www.badminton.nu/Landslag/Senior/Landslagstrupper/Spelareiseniorlandslaget/" target="_blank">Sveriges seniorlandslagstrupp</a>.</p>
<p>Träningsgrupp på Eurocenter: Clara Nistad, Amanda Högström, Richard Eidestedt, Andy Tsai, Douglas Lidman, Moa Sjöö, Tilda Sjöö, Adam Gozzi, Melker Z-Bexell, Ashwathi Pillai, (Henri Hurskainen skadad).</p>
<p><em>Text: Jonas Herrgårdh, Sportchef</em></p>
  
  <div class="text-gray-400"> Publicerad: 2017-09-13</div>
  

    </main>

</body>

</html>