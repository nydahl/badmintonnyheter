<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Badminton Sweden Nyhetsarkiv</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">En generös gåva till svensk badminton</h1>
  <div class="mb-2 text-xl">Den 9 april fyller Svenska Badmintonförbundet 80 år. Och vilken födelsedagspresent som förbundet får - Jan Åhrberg donerar en halv miljon kronor till en fond som ska dela ut ledarstipendier.
  </div>
    <p>Få människor har betytt så mycket för svensk badminton som Jan Åhrberg. I många decennier var han en central person i Svenska Badmintonförbundet (SBF).</p>
<p>Nu gör han något mycket speciellt. Han donerar i ett första steg 500 000 kronor till en fond som SBF har hand om. Jan har dessutom bestämt att i ett andra steg donera ytterligare 500 000 kronor – pengar som kommer att betalas in till fonden när han avlider.</p>
<p>Från fonden blir det möjligt att söka ”Jan Åhrbergs ledarstipendium”.</p>
<p>Alla ledare inom svensk badminton kan söka stipendiet, och det är inte bestämt hur många stipendier som delas ut varje år. Ett år kan det vara flera, ett annat år kanske bara ett.</p>
<p><strong>En miljon kronor är en ansenlig summa. Vad är det som får dig att donera så mycket?</strong></p>
<p>- Jag har fått så många otroligt fina erfarenheter genom badminton och lärt mig så mycket. När jag nu har lite pengar över så ville jag göra något extra för svensk badminton, säger Jan Åhrberg.</p>
<p>- Det sammanfaller också med flera jubileer för min del. Det är inte bara så att SBF fyller 80 år. Själv fyller jag 70 år om en månad. Jag har hållit på med badminton i 50 år, och varit anställd i förbundet i 40 år, varav 20 år som generalsekreterare. Det kändes som om detta var ett mycket gott tillfälle, säger han.</p>
<p>Stefan Sjöö, vice ordförande i styrelsen, har arbetat tillsammans med Jan för att ordna det praktiska med fonden, hur den ska skötas och förvaltas. Stefan är mycket glad och tacksam för Jans initiativ.</p>
<p>- Det är enormt generöst av honom. Fantastiskt att han ännu en gång vill stötta det som har varit en sådan stor del av hans liv, säger Stefan.</p>
<p>- Jag är också extra glad över att han riktar sitt stipendium till ledarutveckling. Det ger många chansen att vidareutbilda sig, vilket är viktigt för framtiden.</p>
<p>Det var heller ingen tvekan hos Jan att det är just ledare och deras utveckling han vill stötta:</p>
<p>- Jag vill satsa på personer som vill utveckla vår sport, som tänker nytt. Det ska vara grunden för stipendiet, säger han.</p>
<p>Fonden är konstruerad så att även andra donatorer kan sätta in pengar i den, och också öronmärka sina donerade pengar för speciella ändamål.</p>
<p>- Jag hoppas att mitt initiativ ska leda till att andra tänker som jag och vill donera pengar. Det skulle kännas riktigt bra, säger Jan.</p>
<p><strong>Kommer du själv att vara med och bestämma vilka som ska få stipendierna?</strong></p>
<p>- Nej, det vill jag inte. Utan den kloke och kunnige PG Fahlström ska leda gruppen som väljer ut stipendiaterna. Jag vill dock vara med i bakgrunden, och se att allt fungerar på att bra sätt. Det tror jag blir den bästa lösningen, säger Jan.</p>
  
  <div class="text-gray-400"> Publicerad: 2016-04-09</div>
  

    </main>

</body>

</html>