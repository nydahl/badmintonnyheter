<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Tillsammans för en jämställd idrott</h1>
  <div class="mb-2 text-xl">Under rubriken #timeout publiceras idag berättelser om trakasserier och övergrepp inom idrotten. Badminton Sweden ser allvarligt på de historier som nu kommer upp till ytan – och välkomnar samtidigt debatten som följer.
  </div>
    <p>Efter att kampanjen #metoo fått stort genomslag i medierna de senaste veckorna så har nu uppropet även spridit sig till idrottsrörelsen. Idag har DN publicerat en namninsamling under rubriken #timeout där kvinnor inom idrottsrörelsen delar med sig av berättelser om sexuella trakasserier och övergrepp.</p>
<p>Som en del av idrottsrörelsen så välkomnar Badminton Sweden uppropet och den debatt som uppstått. Tillsammans med våra medlemmar och andra idrottsförbund vill vi jobba hårt för att idrotten ska bli mer jämställd och inkluderande för alla.</p>
<p>− De trakasserier och övergrepp som lyfts fram är såklart helt oacceptabla. Jag är positiv till den debatt som följt efter #metoo och jag är positiv till att den nu även kommit till idrotten genom #timeout. För idrotten är inget undantag, vi har också problem. För att vi ska komma framåt är det viktigt att vi pratar om dessa frågor. Vi måste prata om de normer som råder inom vår idrott och fortsätta vårt jämställdhetsarbete. Det är otroligt viktigt för att vi tillsammans ska kunna skapa en inkluderande idrott där alla känner sig välkomna, säger Badmintonförbundets styrelseledamot Cecilia Lunell.</p>
<p>Inom Badmintonförbundet har arbetet för ökad jämställdhet redan startat. På förbundsmötet tidigare under hösten antogs en proposition som innebär att förbundsstyrelse från verksamhetsåret 18/19 ska ha en fördelning på 40/60 mellan könen. Samma fördelning ska gälla för förbundskaptener och förbundstränare samt inom förbundets styrgrupper från året därefter (2019/2020).</p>
<p>Beslutet ligger helt i linje med det strategiska beslut som togs på RF:s stämma i maj 2017 och är en del av ”Strategi 2025”. Lär mer här: <a href="http://www.strategi2025.se/">Strategi 2025</a></p>
<p>Inom Badminton Swedens utbildningsprogram fortgår också värdegrundsarbetet genom ett projekt som kallas Badminton Vill.</p>
<p>− Alla föreningar och distrikt ska erbjuda trygga idrottsmiljöer för sina aktiva och vi har nu inlett arbetet med att ta fram ett utbildningsmaterial till Badminton vill, det värdegrundsmaterial vi skapade förra året. Den utbildningen kommer delvis att bygga på SISU:s utmärkta <a href="https://utbildning.sisuidrottsbocker.se/sisu/generell/organisation/inkluderande-idrott/utgangspunkter-for-inkludering/allas-lika-varde-rattigheter-mojligheter/jamstalld-idrott/">Inkluderande idrott</a> och ta upp viktiga områden som jämställdhet, respekt för andra och rent spel och även RF:s policy och handlingsplan mot sexuella trakasserier inom idrotten. I januari-februari ska en utvärderingsversion av utbildningen vara färdig, därefter ska informations- och utbildningsträffar genomföras på ett tiotal orter per år, säger förbundets utbildningsansvarig Åsa Strindlund.</p>
<p> </p>
<p><b>Bakgrund</b></p>
<p>#MeToo</p>
<p>är en hashtag som skapades för att uppmärksamma hur omfattande sexuella trakasserier är mot kvinnor. I dagsläget har #MeToo inneburit en rad upprop från kvinnor i olika branscher.</p>
<p>#Timeout</p>
<p>är idrottens upprop från kvinnor, icke binära och andra som har valt att ställa sig bakom uppropet och stötta varandra. Insamling av namn och berättelser sker via en Facebook-grupp.</p>
  
  <div class="text-gray-400"> Publicerad: 2017-11-23</div>
  

    </main>

</body>

</html>