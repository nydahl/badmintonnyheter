<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Ungdoms-OS - tufft motstånd satte stopp för Ashwathi</h1>
  <div class="mb-2 text-xl">Tre matcher och tre förluster mot bra motstånd för Ashwathi Pillai under poolspelet. Tuffa resultat för Ashwathi som ändå fått bra erfarenheter att bygga vidare på. Här ger OS-coachen Boxiao Pan sin syn på insatsen.
  </div>
    <p>Dagen efter invigningen startade badmintonmatcherna. Badminton under ungdoms-OS tävlas i herr- respektive damsingel och man testar även det nya systemet mix team relay.</p>
<p>I singeltävlingen lottades spelarna in i fyrpooler med en seedad i varje pool. Bara en går vidare ur poolen vilket är lite synd då lottningen bli väldigt avgörande för ickeseedade spelare till skillnad från bordtennisen där två går vidare ur varje pool. Visserligen är det bättre än direktutslagningen då många spelare bara får en match men sådan är sporten.</p>
<p>Ashwathi lottades in med tredjeseedade malaysiskan Goh Jin Wei som är fd jr världsmästarinna samt en indonesiska och en tyska. Kul lottning om man tänker på erfarenheten. Hade hon hamnat i en ”lättare” pool med t.ex. afrikanska eller sydamerikanska spelare så hade hon knappast lärt sig något från matcherna.</p>
<p>I första matchen mötte hon tyskan där hon började bra i första set och drog upp i 17-13-ledning. Sen tappa hon taktiken litegrann men lyckades vinna ändå med 21-19. Andra set inleddes med en förfärlig start med många misstag och paniken syntes i Ashwathis ögon. Förlust 9-21 och brant uppförsbacke mentalt. Tredje set fick hon också en kass start men krigade tillbaka. Dessvärre spelade också tyskan upp sig i tredje och den dåliga starten blev för stor att ta igen och förlust 13-21. Ashwathi var helt förstörd efter matchen och kände värst över sina egna misstag. Tillbaka i byn fick hon väldigt mycket stöttning från såväl atleter som ledare om det mentala träningen och mådde då bättre. Vilken fantastisk sammanhållning vi har fått i den svenska truppen trots att vi bara har känt varandra i några dag.</p>
<p>Andra matchen mot fd juniorvärldsmästarinnan blev en annan historia. Efter mycket stöd från truppen och sin mentala coach vände det helt på det mentala planet. Ashwathi gjorde en mentalt perfekt match, spelade lysande och pressade malaysiskan till långa bolldueller. Malaysiskan hade fruktansvärt bra anfallspel i bakre forehandhörnet som inte Ashwathi var med på från början och förlust med 21-15. I andra set fick Ashwathi återigen en dålig start och låg under med 4-11. Men då steppade hon upp sitt spel och tog ikapp till 10-12 efter fantastiskt bra offensivt spel. Sen kom en lång bollduell på 26 slag som Ashwathi vann men det tog de sista krafterna hon hade att vinna den. Hon var helt slut i benen och malaysiskan visade sin rutin och bara nötte ut Ashwathi helt och förlust 12-21. Ashwathi visar i matchen att hon har en hög högsta nivå men det är en lucka upp till världstoppen med mer kontinuitet och vassare slagkvalitet. Ashwathi var ändå väldigt nöjd med sin prestation vilket hon ska vara.</p>
<p>Inför tredje matchen mot indonesiskan var Ashwathi nervös. Första set var det fruktansvärt dåligt spel från båda håll då indonesiskan verkade gilla att spela väldigt långsamt vilket ställde till det lite för Ashwathi som inte fick nån fart mot sig. Förlust 10-21 - sen satte Ashwathi fart. Hon tryckte iväg sina slag från alla hörn och sänkte smash efter smash och fullständigt körde över indonesiskan. Vid ledning 17-11 var det återigen en väldigt lång bollduell som Ashwathi vann men som sög musten ur henne. Ashwathi blev orolig att hon inte skulle orka fullfölja sin offensiv men höll undan bra och vann med 21-14. Tredje set blev en riktigt fysisk kamp. Ashwathi som med trötta ben försökte höja tempot i spelet och indonesiskan med lika trötta ben försöka bromsa spelet. Ashwathi fick inte lika bra utdelning i sin offensiv i tredje set då indonesiskan fiskade upp allt. Förlust 13-21 och en ledsen Ashwathi gick av banan, senare kände hon sig ändå hyfsat nöjd med matchen. Framför allt andra set visar vilken hög kvalitet hon kan spela i och nu blir det djupanalys i hur hon ska nå dit i alla lägen.</p>
<p>Tre förluster på tre matcher är naturligtvis ett dåligt resultat. Dock återigen är det en tuff pool hon lottas in i men desto bättre matcher och bättre erfarenhet att analysera och jobba vidare på. Generellt kan jag säga att gapet upp till världstoppen i damsingel består av snabbheten på plan under längre tid samt ett mycket mer effektivt anfall. De bästa slår inte nödvändigtvis hårdare men desto bättre placering och en väldigt bra variation i uppföljningsslaget. De bästa rör sig inte nödvändigtvis snabbare på plan än vårt snabbaste men rör sig lika snabbt genom hela matcher och verkar inte ens bli trötta av det.</p>
<p>Resultatmässigt går det bättre i lagspelet för Ashwathi där team Alfa gått vidare ur gruppen som grupp tvåa. Mer om lagspelet kommer i nästa inlägg.</p>
<p><a href="https://bwf.tournamentsoftware.com/sport/player.aspx?id=02CC49DD-1541-47FE-914D-5A285C4AD18C&player=57" target="_blank">Här hittar du Ashwathi matchresultat</a></p>
<p>/Coach på plats, Boxiao Pan</p>
  
  <div class="text-gray-400"> Publicerad: 2018-10-10</div>
  

    </main>

</body>

</html>