<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Badminton Sweden Nyhetsarkiv</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Frölunda tog första vinsten</h1>
  <div class="mb-2 text-xl">I sista (?) matchen kom första poängen. Och även den andra. Frölunda besegrade Täby i Badmintonligan med 4-3 efter Golden set. Det innebär att kampen om den sista kvartsfinalplatsen avgörs först på torsdag.
  </div>
    <p><em>Bilden ovan: Frölunda tog säsongens första seger i Badmintonligan mot Täby.</em></p>
<p>I Mellanserie B i Badmintonligan är sedan tidigare Umeå klart för kvartsfinal. På måndagskvällen kom Täby till Göteborg och hoppades spela hem den andra kvartsfinalplatsen genom vinst mot Frölunda. Men Frölunda, som förlorade sex raka matcher i grundserien och sedan den första i mellanserien mot Umeå, ville annorlunda.</p>
<p>Frölunda var också hjälpta av att Täby var skadedrabbat. Varken Ashwathi Pillai eller Rebecca Kuhl kunde vara med på grund av skador.</p>
<p>– När jag såg laguppställningarna sa jag till spelarna att i dag har vi chansen. Verkligen roligt att de tog den, säger Patrik Björkler, lagledare för Frölunda.</p>
<p>Matchvinnare för Frölunda blev framför allt herrdubbelparet Jakob Ekman/Joel Hansson och damdubbelparet Sanne Ekberg/Frida Lindström. Jakob och Joel vann herrdubbeln med 3-1 i set, och i en riktigt rysare vände och vann Sanne och Frida damdubbeln med 3-2 mot Miranda Johansson/Clara Nistad.</p>
<p>När det sedan blev Golden set i herrdubbel satte Täby in Hermansah ihop med Richard Kuhl. Men inte heller det hjälpte. Hansson/Ekman dominerade Golden set och vann med 11-6.</p>
<p>– Jakob och Joel är obesegrade i Badmintonligan, berättar Patrik Björkler. Det var också fantastiskt roligt och avgörande att Frida och Sanne kunde komma tillbaka efter underläge 1-2 i set i sin dubbel.</p>
<p>Golden set-segern innebär 2-1 i poäng för Frölunda. Därmed har både Frölunda och Täby tre poäng. Men i kampen om kvartsfinalplatsen sitter ändå Täby i förarsätet genom att laget har kvar att möta Umeå på hemmaplan på torsdag.</p>
<p>– Oavsett om vi har spelat färdigt för säsongen eller inte så var det här en viktig seger för oss. Det är mycket motiverande inför nästa säsong, säger Patrik Björkler.</p>
<p><strong>Ni hade innan den här vinsten sju raka förluster. Du har inte någon gång ångrat att ni tog steget upp?</strong></p>
<p>– Nej, absolut inte. Att spela i Badmintonligan är en del av en väl genomtänkt och långsiktig plan för klubben. Stommen i vårt lag består av spelare som är 17-18 år. De lär sig mycket på att spela de tuffa matcherna i Badmintonligan, och de är alla stadda i snabb utveckling. Med ökad rutin och med ett års träning till kommer vi att ha betydligt mer att ge nästa säsong, säger Patrik.</p>
<p>Den andra matchen i Badmintonligan på måndagskvällen var den i Mellanserie A mellan Påvelund och Trollhättan. Där vann Påvelund med klara 6-0, och övertog därmed serieledningen från Halmstad. Närmast en matchvinst för Trollhättan var Mikael Westerbäck, men till slut fick han ge sig i femte och avgörande set mot Joshua Eipe med 9-11.</p>
<p>För båda lagen blir det nu bara ett knappt dygns vila innan det åter är dags för match på onsdagskvällen. Påvelund reser till Halmstad, medan Trollhättan tar emot Fyrisfjädern på hemmaplan.</p>
<p>Så här gick det i matcherna på tisdagskvällen:</p>
<p>Mellanserie A:</p>
<p><a href="https://www.scoreboardlive.se/tournament/show/637">Påvelund-Trollhättan 6-0</a></p>
<p>Mellanserie B:</p>
<p><a href="https://www.scoreboardlive.se/tournament/show/630">Frölunda-Täby 4-3</a></p>
<p>Under resten av veckan färdigspelas båda mellanserierna. Här är schemat med matcher både onsdag, torsdag och fredag.</p>
<p><strong>Mellanserie A:</strong></p>
<p><a href="https://www.scoreboardlive.se/tournament/show/638">13/2 kl 18.30 Halmstad-Påvelund</a></p>
<p><a href="https://www.scoreboardlive.se/tournament/show/639">13/2 kl 18.00 Trollhättan-Fyrisfjädern</a></p>
<p><a href="https://www.scoreboardlive.se/tournament/show/640">15/2 kl 18.00 Fyrisfjädern-Halmstad</a></p>
<p><strong>Mellanserie B:</strong></p>
<p><a href="https://www.scoreboardlive.se/tournament/show/631">14/2 kl 18.30 Täby-Umeå</a></p>
<p>Vill du se matcherna i Badmintonligan i direktsändning? Eller se någon match i efterhand? <a href="https://solidsport.com/badmintonswe/livestreams">Gå då in på Solidsport.</a> Allt du behöver göra för att se alla matcher i Badmintonligan är att skapa ett kostnadsfritt konto.</p>
<p><a href="http://www.badmintonligan.se/">Allt om Badmintonligan, samtliga resultat och aktuell tabell hittar du på vår specialsajt.</a></p>
  
  <div class="text-gray-400"> Publicerad: 2019-02-12</div>
  

    </main>

</body>

</html>