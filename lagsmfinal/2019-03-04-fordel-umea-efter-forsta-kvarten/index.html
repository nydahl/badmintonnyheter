<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Fördel Umeå efter första kvarten</h1>
  <div class="mb-2 text-xl">Umeå vann första kvartsfinalmötet mot Trollhättan med 4-2. Det betyder att oavgjort räcker för Umeå i bortamötet. – Det gick verkligen efter ritningarna i dag, säger Kenneth Forsberg, lagledare för Umeå.
  </div>
    <p><em>Bilden ovan: Michelle Skødstrup och Klara Johansson tog hem den mycket viktiga damdubbeln i segermatchen mot Trollhättan.<br /></em></p>
<p>Umeå fick en bra start i den första matchen i kvartsfinalduellen mot Trollhättan. Gabriel Ulldahl vann oväntat enkelt HS1 mot Mikael Westerbäck. Mikael, som verkade besvärad av smärta i högerarmen, gjorde en del enkla misstag och Gabriel sprang ifrån till en 3-0-vinst.</p>
<p>Samtidigt avgjordes en av de verkliga nyckelmatcherna till Umeås fördel, nämligen damdubbeln. Duon Klara Johansson/Michelle Skødstrup har bara förlorat en dubbel i årets Badmintonliga, och vann de två första seten tämligen klart mot Sophia Gruntvig/Sara Lundgaard. Men Trollhätteparet kom tillbaka och kvitterade till 2-2. Men i det femte setet var Umeåduon hela tiden lite före, och dominerade med offensivt spel och hårda smashar. 3-2 i dubbeln, och därmed 2-0 i matchen som helhet.</p>
<p>Sedan följde Albin Hjelm upp med seger i HS2 mot Trollhättans unga löfte Ludvig Petre Olsson. Ju längre matchen led desto mer dominerade Albin med säkert och tempostarkt spel, vilket ledde till en 3-1-seger.</p>
<p>Sedan var det dags för damsingel. Danska Michelle Skødstrup, som inte förlorat en damsingel i ligan, var klar favorit. Men hennes landsmaninna Sophia Gruntvig gav henne verkligen en match. Hon gick ut väldigt offensivt, pressade Michelle med låga clear och snabb drop. Sophia vann också första set och var länge med i matchen. Men efter hand tog Michelle mer och mer över spelet, vände och vann till slut den välspelade matchen med 3-1. Dock höll alla i hallen andan i fjärde set när Michelle Skødstrup halkade till nere i banans bakre högerhörn och det såg ut som om knät vred sig. Men Michelle fullföljde matchen till synes utan problem.</p>
<p>Därmed var segern hemma för Umeå, och det hjälpte inte Trollhättan att de vann mixed och herrdubbel. Kenneth Forsberg, lagledare för Umeå, var mycket nöjd efter matchen.</p>
<p>– Det inte är inte ofta som en match precis följer det positiva scenario som man har målat upp, men den här gången blev det så. Vi fick hem de fyra matcher som jag trodde mest på i förväg, säger han.</p>
<p>– Men det var tajt i många matcher, inte minst i damdubbeln som vi visste var mycket betydelsefull för slutresultatet.</p>
<p><strong>Det såg otäckt ut när Michelle Skødstrup halkade till ordentligt i sin singelmatch. Hur är det med henne nu efter matchen?</strong></p>
<p>– Det verkar OK. Hon blev orolig och rädd, men värken släppte efter ett tag vilket var tur. Michelle är extremt viktig för vårt lag, säger Kenneth Forsberg.</p>
<p>Resultatet innebär att oavgjort i returen den 11/3 i Trollhättan räcker för att Umeå ska vara klart för semifinal. Vinner Trollhättan avgörs kvartsfinalen i Golden set.</p>
<p>Kenneth Forsberg räknar med att Trolhättans danska världsstjärna Hans-Kristian Vittinghus är med i returen.</p>
<p>– Vittinghus plus hemmafördel betyder att Trollhättan blir mycket starkare. Men jag tror att vi kan klara 3-3 ändå. Men det är skönt att redan nu veta att vi minst är garanterade ett Golden set, säger Kenneth Forsberg.</p>
<p>När det gäller Vittinghus och hans eventuella deltagande i hemmamatchen håller Trollhättans lagledare Lasse Westerbäck masken.</p>
<p>– Jag vet inte om han kan vara med i returen. Vi får se, säger han.</p>
<p>Annars var inte Lasse Westerbäck alltför nedstämd efter förlusten.</p>
<p>– Vi visste att det skulle bli tufft. I grundserien vann vi med 4-3, så det är två jämna lag. Jag hoppades att vi skulle nå 3-3, men vi räckte inte riktigt till i dag. Många av våra spelade gjorde bra ifrån sig, men Umeå var lite bättre.</p>
<p><strong>Mikael verkade besvärad av smärta i högerarmen i sin singel. Har han en skada?</strong></p>
<p>– Han har tyvärr problem med sin axel, men vi hoppas att vi kan få honom bättre till matchen i nästa vecka. Vi satsar självfallet på att ta minst fyra matcher och därmed få till ett avgörande Golden set, säger Lasse Westerbäck.</p>
<p>Här hittar du alla resultat i måndagskvällens match:</p>
<p><a href="https://www.scoreboardlive.se/tournament/show/665">Umeå-Trollhättan 4-2</a></p>
<p>Returen Trollhättan-Umeå spelas måndag den 11/3. Men redan tisdag den 4/3 fortsätter kvartsfinalspelet. Då är det dags för den andra matchen mellan Fyrisfjädern och Täby. Den första slutade 3-3, och allt pekar på ett dramatiskt avgörande i Uppsala. Blir resultatet ånyo 3-3 avgörs kvartsfinalduellen med ett Golden set till elva.</p>
<p>Här nedan ser du spelschemat för de två återstående kvartsfinalerna. Klickar du på länkarna hittar du laguppställningarna 24 timmar före matchstart, och du kan sedan följa resultaten.</p>
<p><a href="https://www.scoreboardlive.se/tournament/show/664">Tisdag 5/3 kl 18.30 Fyrisfjädern-Täby</a></p>
<p><a href="https://www.scoreboardlive.se/tournament/show/666">Måndag 11/3 kl 18.30 Trollhättan-Umeå</a></p>
<p>Har du inte möjlighet att vara på plats kan du se alla matcher i direktsändning. <a href="https://solidsport.com/badmintonswe/livestreams">Gå då in på Solidsport.</a> Allt du behöver göra är att skapa ett kostnadsfritt konto.</p>
<p><a href="http://www.badmintonligan.se/">Allt om Badmintonligan, samtliga resultat och aktuell tabell hittar du på vår specialsajt.</a></p>
  
  <div class="text-gray-400"> Publicerad: 2019-03-04</div>
  

    </main>

</body>

</html>