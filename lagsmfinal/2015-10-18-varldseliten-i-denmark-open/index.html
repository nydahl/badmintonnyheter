<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Världseliten i Denmark Open</h1>
  <div class="mb-2 text-xl">I Denmark Opens (Superserie premium) tävling deltog så gott som hela världseliten. Efter att ha sett mycket matcher och tittat på resultaten, får ni min syn på tävlingen. Hur är formen för våra världsstjärnor? Hur står sig Europa och Danmark mot Asien? Vilka spelare utvecklas mest?
  </div>
    <p><span style="text-decoration: underline;">Fakta</span></p>
<p>Denmark Open är en av 12 superserietävlingar. De andra tävlingarna arrangeras i England, Indien, Malaysia, Singapore, Australien, Indonesien, Japan, Korea, Frankrike, Kina och Hong Kong under årets 12 månader.</p>
<p>Den totala prissumman är USD 650.000 och vinnaren i herrsingel och damsingel får ca. USD 50.000</p>
<p>De bäst rankade (världsrankingen) 28 spelarna/paren får delta direkt i huvudtävlingen och 16 spelare/par får delta i kvalspelet.</p>
<p>Det krävs alltså en ranking på ungefär Topp 30 i världen för att få delta i huvudtävlingen.</p>
<p>I Danmark var det ungefär som vanligt när det gäller vilka länder som just nu dominerar kvartsfinalspelet och framåt.</p>
<p>Kina hade 15 platser av 40 möjliga platser i kvartsfinalerna. Korea har 6 platser och Europa totalt 8 platser, där Danmark har 5 och England, Ryssland och Spanien en var. Kina får fram 7 spelare/par till semifinalspel (totalt 20)och Danmark 3. Kina vinner 2 kategorier (HS och DS) och Korea överraskar och vinner tre kategorier (HD, DD och mixed).</p>
<p>Danmarks etablerade stjärnor når inte ända fram, 3 semifinalerplatser för Viktor Axelsen (HS), Mathias Boe/Carsten Mogensen (HD) och Joachim Fischer/Christinna Pedersen.</p>
<p>Duktiga Badmintonländer som just nu har problem att få fram spelare till kvartsfinaler är Malaysia och Thailand (framförallt duktiga i DS). De länder som ligger före Sverige i Europa, som Tyskland och Frankrike når inte ända fram.</p>
<p><span style="text-decoration: underline;">Världsstjärnor</span></p>
<p>Våra största stjärnor i herrsingel har lite problem för tillfället. Lin Dan (Kina) som vunnit 5 VM guld och 2 OS guld och Lee Chong Wei (MAL) med 2 OS silver och 4 VM silver har inte imponerat lika mycket som vanligt under de senaste månaderna. Lin Dan vann trots detta Japan Open för några veckor sedan. Frågan är om de kommer tillbaka med bättre och en jämn form under våren och till OS i Rio.</p>
<p>Lee Chong Wei förlorar i 2:a omgången mot Wei Nan (HKG) som gör en mycket bra tävling och vinner i två jämna set och förlorar sedan i kvartsfinalen i tre set mot Chen Long (Kina)</p>
<p>Lin Dan förlorar mot Viktor Axelsen (DEN) i kvartsfinalen med 8-21 7-21. Viktor spelar grymt bra, men Lin Dan gör en blek insats.</p>
<p>Världsettan i damsingel Saina Nehwal från Indien förlorar i andra omgången.</p>
<p>Kinas förra världsetta Li Lixurei vinner återigen i Odense, vann även 2014. Vinner nu sin första superserietävling på 12 månader.</p>
<p>Lee Yong Dae/Yoo Yeon Seong från Korea vinner HD och visar varför många tycker de är bäst i världen. De har tyvärr inte lyckats vinna VM de två senaste åren, så hur kommer det att gå på OS i Rio?</p>
<p>Världens bästa damdubbel och mixedtjej Zhao Yunlei från Kina, vinner ingen ny titel i Danmark, men det är nog tillfälligt. Lämnade w.o i DD finalen i Danmark.</p>
<p><span style="text-decoration: underline;">Vilka yngre spelare finns på Topp 30 nivå i världen?</span></p>
<p>Det finns i herrsingeln tre yngre spelare som har spelat sig in Topp 20 nivån. Den som imponerar mest på mig för tillfället är Kento Momota (21 år) från Japan. Förlorar kvartsfinalen i Danmark efter en helt underbar match mot Chou Tien Chen (TPE) i tre set efter 1 timma och 42 minuters spel. Fantastiska dueller. Chou förlorar sedan stort, dagen efter i semifinalen (säkerligen påverkad av denna långa match).</p>
<p>Danmarks unga världsspelare Viktor Axelsen (21 år) gör en riktigt bra tävling. Förlorar till slut i semifinalen i tre set mot den som just nu är bäst i världen, kinesen Chen Long. Viktor leder med 12-8 i tredje set, men sedan tar Chen 11 raka poäng till 12-19</p>
<p>Den tredje spelaren är K. Srikanth (22 år) från Indien. Har tidigare haft en ojämn nivå i sitt spel, men börjar hitta en bättre balans.</p>
<p>Damsingeln är den kategori som har lägst snittålder på Topp 30 spelarna i världen. I Europa är Carolina Marin (22 år) från Spanien den spelare som dominerar. Japan har de senaste åren fått fram flera yngre spelare som även dominerat resultaten på Junior VM. Akane Yamaguchi är bara 18 år och Nozomi Okuhara 20 år. Thailand har även de några yngre spelare såsom Busanan Ongbumrungphan 19 år. I Danmark gjorde P. V Sindhu från Indien 20 år ung sitt bästa resultat någonsin i en superserietävling efter sin 2:a plats.</p>
<p>I herrdubbel är de yngsta spelarna 23-25 år på Topp 20 nivå, de flesta nästan 30 år. I Danmark får ett yngre kinesiskt par en stor framgång Lu Kai/Cheng Liu båda 23 år) går fram från kvalet till en finalplats. Lu Kai var en stor stjärna på Junior VM år 2010.</p>
<p>I damdubbeln är det samma sak, de yngsta är 22-25 år. Inga nya unga stjärnor för tillfället. Selena Piek/Eefre Muskens (24 repsektive 26 år) från Holland har spelat sig upp till en imponerande plats 9 på världsrankingen.</p>
<p>I mixeddubbel är det svårt att vara ung och få framgångar. Det behövs erfarenhet för att lyckas i den kategorin där det är mest taktiskt tänkande. Två lite yngre par från Europa har under senaste året tagit sig in på Topp 20 listan, mycket bra gjort. Jacco Arends/Selena Piek (24/24 år) nr 15 och Ronan Labar/Emele Lefel (26/27 år) nr 20</p>
<p><span style="text-decoration: underline;">Vad krävs för Topp 20 i världen?</span></p>
<p>Enbart med mycket och hård träning kan man inte nå denna spelnivån. Tyvärr är det inte så enkelt. Många i Europa och Asien tränar på samma sätt, de vet vad som krävs. Spelarna ska också ha förutsättningarna att kunna tåla denna träning utan skador och även ha en bra inställning till att vilja lära sig saker och kunna utvecklas. Spelarna behöver även ha stora möjligheter till utveckling av färdigheter såsom, slagteknik, snabbhet, styrka, uthållighet, spelsinne, taktisk förståelse och den mentala styrkan.</p>
<p>Sveriges mål är att få spelare till denna nivån, första delmål för alla i landslagstrupperna är Topp 50 och sedan nytt mål Topp 20.</p>
<p>De som varit närmast de senaste åren är Emelie Fabbeke/Emma Wengberg (bästa ranking nr. 25) ,Henri Hurskainen (bästa ranking nr. 34), och Nico Ruponen/Amanda Högström (bästa ranking nr. 34)</p>
<p> </p>
<p>Text</p>
<p>Jonas Herrgårdh, FK Seniorverksamheten</p>
<p> </p>
<p> </p>
<p> </p>
<p> </p>
  
  <div class="text-gray-400"> Publicerad: 2015-10-18</div>
  

    </main>

</body>

</html>