<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Stor ligaspecial: Vilka lag utmanar Halmstad om guldet?</h1>
  <div class="mb-2 text-xl">Som titelförsvarare är Halmstad laget att slå i Badmintonligan. Men det lär bli tufft att upprepa guldet då årets liga ser jämnare ut än på länge. – Det finns fem-sex lag som har chansen att vinna ligan och vi är ett av dem, säger Thomas Carlsson.
  </div>
    <p><em>Bild: Halmstad firar SM-guldet i våras. Foto: Torbjörn Jansson</em></p>
<p>De som var på plats i Uppsala den 13 april minns säkert glädjescenerna när Sofie Holmboe Dahl slog in smashen och Halmstad säkrade guldet via avgörande i Golden set. Segern betydde oerhört mycket både för spelare och ledare och många lyfte fram lagkänslan som en av nycklarna till framgången.</p>
<p>– Det som vann oss SM-guldet förra året var lagandan. När någon spelare inte var på topp var det alltid någon annan som klev fram och tog ansvar. Det var fantastiskt att se, säger Thomas Carlsson, klubbchef i Halmstad.</p>
<p><a href="http://www.badminton.nu/Nyheter/BadmintonSweden/storastegframatforfelix/">Felix Burestedt, Sverigeetta i singel</a> och en av ledarna i laget, längtar till starten av Badmintonligan den 9 september då <a href="http://www.badmintonligan.se/Lag/HalmstadsBMK/">Halmstad</a> tar emot Täby.   </p>
<p>– Badmintonligan betyder väldigt mycket för mig och Halmstad, det har verkligen varit något som gett positiva effekter på vår klubb. Den sammanflätar vår klubb och hjälper föreningen, säger Felix Burestedt.</p>
<p>Inför denna säsong har klubben lyckats behålla stommen i guldlaget (Mikkel Mikkelsen, Rasmus Messerschmidt, m fl) och även förstärkt med Elisa Mellgard, en ung dansk dubbel- och mixedspelare. Att den goda stämningen i laget verkar finnas kvar och frodas vittnar <a href="https://www.facebook.com/halmstad.badmintonklubb/videos/352718482270229/">lagets nyinspelade rockvideo</a> om.</p>
<p>Klubbens mål är att försvara SM-guldet och Thomas Carlsson menar att hjälten från finalen i våras kan bli säsongens överraskning i Halmstad. </p>
<p>– Om vi mönstrar fullt lag så har vi en riktigt stark enhet, med europeisk toppklass på samtliga positioner. Denna säsong tror vi mycket på Sofie Holmboe Dahl. Efter ett tufft år med fotskada fick hon avgöra SM-finalen och tog sig strax efter långt i Slovenia International, så detta kan bli hennes år, säger Thomas Carlsson.</p>
<p><b>Fyrisfjädern främsta utmanare</b></p>
<p>Vilka blir då de främsta utmanarna till Halmstad? Inför säsongen fick lagledarna i de åtta klubbarna tippa vilket lag som de tror vinner Badmintonligan – och efter Halmstad var det <a href="http://www.badmintonligan.se/Lag/fyrisfjadernbmk/">Fyrisfjädern</a> som fick klart flest förhandstips.</p>
<p>Uppsalaklubben som dominerat svensk badminton på 2000-talet, hade förra året en mellansäsong, med har inför säsongen 2019/2020 förstärkt ordentligt. Bland nyförvärven märks speciellt Mathias Bay-Smith som är regerande dansk mästare i både dubbel och mixed.</p>
<p>Nya för säsongen är också svenska landslagsspelaren Klara Johansson och Sverigetrean i herrsingel Albin Hjelm (båda tidigare i IFK Umeå), samt Ditte Soby Hansen från Danmark. Rutinerade dubbelspecialisten Richard Eidestedt har i år lämnat Fyrisfjädern för Täby. </p>
<p>Henri Hurskainen, lagledare för Fyrisfjädern, är mycket hoppfull inför säsongen.</p>
<p>– Vi har en bra bredd i laget, flera spelare kan spela i olika kategorier. Det är också en bra mix av mer erfarna spelare tillsammans med yngre hungriga spelare, säger Henri Hurskainen.</p>
<p>Lagets singelsida är sedan tidigare mycket stark med Victor Svendsen och Julie Dawall Jacobsen, båda rankade runt 50 i världen. Bland Fyrisfjäderns intressanta yngre spelare kan nämnas Melker Z Bexell och Tilda Sjöö, som vann SM-guld i mixed 2019, samt 16-åriga Edith Urell.   </p>
<p><b>IFK Umeå med ny inriktning</b></p>
<p><a href="http://www.badmintonligan.se/Lag/ifkumea/">IFK Umeå</a> nådde semifinal förra säsongen och ser ut att bli att räkna med även i år. Inför denna säsong har klubben gjort en tydlig satsning på att hela laget ska träna och ha sin bas i Umeå.</p>
<p>– Vi har i år valt att satsa på vår träningsmiljö i Umeå och fokuserat på att kontraktera spelare som vill vara i Umeå, säger Kenneth Forsberg, lagledare i Umeå.</p>
<p>Den förändrade inriktningen har inneburit att man tappat flera spelare, däribland Albin Hjelm, Klara Johansson och Gabriel Ulldahl. Samtidigt har man fyllt på med spännande unga namn som Johan Azelius, Simon Sandholm, Malena Norrman och den 20-åriga indonesiern Fauzi Fathurrahman.</p>
<p>Utöver detta har även Lasse Mölhede, dansk dubbelspecialist (rankad 50 i världen), värvats. Kvar i laget (dock med dispens att bo i Danmark) finns duktiga Michelle Sködstrup, som var den damspelare som vann flest matcher i Badmintonligans grundserie förra året.  </p>
<p>– Vi kommer att ha en bredare trupp som gör oss mindre känsliga för skador. Med toppspelare som Lasse Mölhede och Fauzi Fathurrahman kan vår herrsida bli stark, säger Kenneth Forsberg.</p>
<p><b>Dansk dynamit i Påvelund</b></p>
<p>Ett lag som måste nämnas som en potentiell guldkandidat är förra säsongens finalister <a href="http://www.badmintonligan.se/Lag/pavelundstbk/">Påvelund</a>. Lagledaren Asger Madsen, tidigare bl a svensk och engelsk förbundskapten, har byggt ett lag som domineras av välmeriterade danska spelare, till exempel Mette Paulsen, Frederik Colberg och unga singellöftet Line Christophersen.</p>
<p>Dessa tre tillhörde förra säsongen de spelare i Badmintonligan som vann flest individuella matcher både i grundserien och slutspelet. I år förstärks den redan starka truppen med bland annat mycket duktiga danskarna Mai Surrow (rankad 43 i världen i mixed) och Joel Eipe, samt lurige svenska singelveteranen Gabriel Ulldahl.  </p>
<p>Speciellt i dubbel- och mixedmatcherna lär Påvelund bli mycket svårslagna. Frågan är hur många herrsingelmatcher man klarar att vinna under säsongen.</p>
<p><b>Frölunda satsar friskt</b></p>
<p><a href="http://www.badmintonligan.se/Lag/vastrafrolundabmk/">Västra Frölunda</a> har inför denna säsong gjort en minst sagt spännande satsning. Bland nyförvärven märks singelspelarna Kirsty Gilmour (Skottland) och Raul Must (Estland) samt dubbelspecialisten Jacco Arends från Holland. Tre spelare som kommer förstärka truppen rejält och göra att Västra Frölunda blir svåra att tas med när de mönstrar sin starkaste uppställning.   </p>
<p>– Kirsty Gilmour är en spelare i högsta europaklass och våra övriga utländska spelare håller alla en mycket hög nivå. Nyförvärvet Mikael Westerbäck kommer dessutom att bli en stor tillgång med sin erfarenhet och rutin för våra yngre spelare, säger lagledare Patrik Björkler.</p>
<p>I truppen finns också <a href="http://www.badminton.nu/Nyheter/BadmintonSweden/gustavtillbakaeftersvarasjukdomen/">lovande junioren Gustav Björkler</a> som är tillbaka efter sjukdom förra säsongen.</p>
<p><b>Aura överraskar?</b></p>
<p>Frågar man lagledarna i Badmintonligan så blir <a href="http://www.badmintonligan.se/Nyheter/KlassiskklubbtillbakaiBadmintonligan/">nykomlingen BMK Aura</a> årets överraskning.</p>
<p>I Malmöklubben spelar bland annat Sveriges bästa damdubbelpar <a href="http://www.badminton.nu/Nyheter/BadmintonSweden/Tillsammansmottoppen/">Johanna Magnusson och Emma Karlsson</a> samt Sverigetvåan i herrsingel Jacob Nilsson.</p>
<p>Lagledare i <a href="http://www.badmintonligan.se/Lag/BMKAura/">BMK Aura</a> är supermeriterade Maria Magnusson (tidigare Bengtsson) som bland annat vunnit två silver och ett brons på VM (mixed 1985, damdubbel 1989 och 1991).</p>
<p>– Vi har haft en positiv utveckling i klubben de senaste åren och det är roligt att de andra lagen har ögonen på oss och att vi sprider nyfikenhet. Det är möjligt att vi kan överraska - det hoppas jag på, säger Maria Magnusson.</p>
<p><b> Täby och Trollhättan får det tufft</b></p>
<p>Både i <a href="http://www.badmintonligan.se/Lag/tabybm/">Täby</a> och <a href="http://www.badmintonligan.se/Lag/trollhattansbf/">Trollhättan</a> finns starka spelare som kan vinna många matcher. I Täby ser damsidan bra ut med Ashwati Pillai, Clara Nistad och Rebecca Kuhl, alla topprankade i Sverige. Ny tränare och lagledare för säsongen är Mattias Borg. Tappet av indonesiern Hermansah lär bli kännbart. </p>
<p>I Trollhättan är det herrsidan som sticker ut med danske singelstjärnan Hans Kristian Vittinghus och spännande nyförvärvet Yap Khai Quan från Malaysia. <span>Sara Lundgaard och Daniel Lundgaard är dessutom två duktiga dubbel- och mixedspelare som vann många matcher förra säsongen</span>.</p>
<p>På pappret ser dock trupperna i de två lagen inte tillräckligt starka och breda ut för att på allvar kunna utmana när det blir dags för slutspel, men det återstår att se.</p>
<p> </p>
<p><span style="font-size: large;"><b>Så här tippar de åtta lagledarna Badmintonligan 2019/2020</b></span></p>
<p>1. Halmstad</p>
<p>2. Fyrisfjädern</p>
<p>3-4. IFK Umeå, Påvelund</p>
<p>5-8. Västra Frölunda, Aura, Trollhättan, Täby<br /><br /></p>
<hr />
<p><b><br />Fakta Badmintonligan:</b></p>
<p><a href="http://www.badmintonligan.se/">Badmintonligan</a> är en lagserie som pågår mellan september och april där Sveriges åtta bästa badmintonklubbar möts i en grundserie, mellanserie samt slutspel. <br />Finalen i Badmintonligan avgörs i IFU-Arena i Uppsala i april.</p>
<p>En match i Badmintonligan består av sex delmatcher: Herrdubbel (HD), Damdubbel (DD), Damsingel (DS), Herrsingel 1 (HS 1), Herrsingel 2 (HS 2) och Mixeddubbel (MD).</p>
<p>Alla delmatcher i Badmintonligan spelas bäst av 5 set till 11 poäng, utan förlängning. </p>
<p>Vid 3-3 i delmatcher avgörs mötet mellan lagen genom ett så kallat Golden set. Golden set innebär att ett nytt set till 11 spelas i antingen HD, DD, HS, DS eller MD.</p>
<p><b>Följ Badmintonligan:</b></p>
<p>Alla matcher i Badmintonligan visas på <a href="https://solidsport.com/badmintonswe">SolidSport</a>. </p>
  
  <div class="text-gray-400"> Publicerad: 2019-09-05</div>
  

    </main>

</body>

</html>