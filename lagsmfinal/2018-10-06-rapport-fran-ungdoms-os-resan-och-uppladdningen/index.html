<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Rapport från ungdoms-OS - resan och uppladdningen</h1>
  <div class="mb-2 text-xl">Ungdoms-OS i Buenos Aires är i startgroparna. Ashwathi Pillai är svensk badmintons representant i spelen. Ledare på plats är Boxiao Pan som här ger en utförligare rapport om resan och upplevelserna på plats.
  </div>
    <p><em>Bild: Ashwathi Pillai, Boxiao Pan och Paniz Yousefi (YCM) på plats i Buenos Aires.</em></p>
<p>I tisdags samlades den svenska truppen bestående av 18 atleter och 14 ledare från olika sporter och Svenska Olympiska Kommittén (SOK) på Arlanda. En grupp människor som stod stilla vid sin packning och tittade lite nervöst omkring sig på alla andra i SOK-uniformen och undrade vem som var vem. Snabbt tog vi fram den Team book som SOK hade ordnat inför resan med bilder, namn och sport på alla i truppen för att lära oss allas namn. Det blev en "foto shoot" och några intervjuer med Aftonbladet och DN som fanns på plats innan vi marscherade gemensamt till incheckningen. Jag och Ashwathi bondade väldigt snabbt med gymnasterna Tonya och Marcus samt deras ledare Janie och Lars som satt bredvid oss på Arlanda. Helt plötsligt kändes kötiderna mycket kortare då vi fick höra hur gymnastikvärlden fungerar samt berättade hur badmintonvärlden fungerar. </p>
<p><span><span>På flyget ner till Frankfurt fortsatte broarna byggas där jag och Ashwathi satt bredvid var sin brottartjej, Jonna och Julia. Ashwathi satt även bredvid golfaren Amanda. Vi hade blivit varnade innan om att man inte skulle retas med brottarna som bantade inför sin invägning men tjejerna var väldigt trevliga och taggade så det var inget problem alls. Mellanlandning i Frankfurt och middag tillsammans med våra nya gymnastvänner. Då anslöt även Triatlongänget med Andreas och ledarna Angela och Markus. Redan där kändes vi som en gemensam trupp som hade känt varandra i flera år. Tonya som är den yngsta atleten i truppen blev snabbt kompis med Ashwathi som är en av de äldsta (tre års skillnad) och käkade glatt upp mina chips vid middagen. Marcus gick ifrån sin norrländska tysthet och skämtade glatt med Ashwathi nästan som syster och bror. Det blev lite ”killarna mot tjejerna” där Marcus och jag kom överens om att beställa hamburgare med lemonad medan tjejerna valde lasagne.</span></span></p>
<p><span><span>Flyget mellan Frankfurt och Buenos Aires var 13,5h lång. Men som tur var hade vi våra nya kompisar nära. Marcus satt bredvid mig och Tonya bytte plats så att hon kunde sitta bredvid Ashwathi. Gymnasterna var uppe och stretchade under flyget medan Ashwathi var fullt fokuserad på att hålla i sig när turbulensen slog till. Truppledaren Glen gick runt konstant på flyget och kollade till alla så att allting var lugnt. Han tittade till Ashwathi lite extra som han visste var flygrädd.</span></span></p>
<p><span><span>Vår fysio Thomas sa till oss på Arlanda att ”vi svenska älskar att stå i kö, det är så roligt att stå i kö, det kommer ni lära er”. När vi kom fram till Buenos Aires förstod vi vad han menade. Kö till gränskontrollen, kö till bagaget, kö till transportbussarna, kö in i byn med egen säkerhetskontroll, kö till ackrediteringscentrum, kö till hissarna upp till lägenheterna, kö till garderoben innan matsalen, kö till maten och kö till toaletten på rummet där Ashwathi delar på två toaletter med sju andra tjejer. </span></span></p>
<p><span><span>Att säga att OS-byn är enorm är en underskattning. OS-byn är som ett eget samhälle med lägenheter, torg, tvättservice, mat, caféer, gym och kiosk. Första dagen möttes vi av biträdande truppledare Helena och Young Change Maker (YCM) Paniz Yousefi från Fyrisfjädern. Paniz uppdrag som YCM är att alla atleter i truppen ska få den maximala upplevelsen som OS har att erbjuda, bland annat de hundratals aktiviteter som finns utanför tävlings- och träningstid. Aktiviteterna är till för att lära känna och socialisera sig med atleter från olika delar av världen i alla typer av idrotter. Förutom aktiviteterna har atleter från alla länder börjat utbyta nålar från sina länder. Ashwathi har redan inskaffat 13 stycken ”pins” som hon stolt har satt fast på sitt ackrediteringshalsband och leder just nu bland tjejerna i flest antal pins. </span></span></p>
<p><span><span>Även om det var svårt att hålla sig vaken första dagen pga 5 timmars tidsskillnad var det mycket på schemat redan då. Jag åkte iväg med Glen, Helena och några andra ledare till den svenska ambassaden och fikade. Ashwathi fortsatte att lära känna nya vänner däribland Rim från Taekwondo vars ledare Magnus delar rum med mig. Rim delade Ashwathis passion för god mat och såg fram emot att få äta ordentligt efter sin invägning på söndag och Ashwathi avundades verkligen inte viktidrottarnas tuffa uppladdningsperiod inför tävlingen. Vi sprang även på den svenska idrottslegenden Stefan Holm som fanns på plats för den Internationella Olympiska kommittéen (IOC).</span></span></p>
<p><span><span>Lite tråkigt för vår del socialt är att vår arena ligger längst bort av alla. Det tar ca 1-1,5 timme att åka med transporten vilket innebär att vi är borta från byn tillsammans med Truls och ledaren Peter för bordtennis under långa perioder. Det positiva med detta dock är att Ashwathi lättare kan bryta ifrån OS-byns hype och hitta fokuset till banan och sätta prestationen först. Två träningspass på banan hann vi med dag två i den stora hangaren där badmintonen kommer att spelas. Det är väldigt svårt att hitta längden i hallen och det är väldigt trögt i hallen. Ashwathi kände då av den långa resan där hon snabbt blev trött och till och med lite snurrig efter det tuffa kvällspasset med fokus på att få upp hastigheten i kroppen.</span></span></p>
<p><span><span>Tävlingen börjar redan på söndag tidigt på morgonen efter invigningen. Detta innebär tyvärr att vi kommer att avstå från invigningen som kommer gå av stapeln på världens största boulevard. 18 filer stängs av för den stora marschen mitt i stan beräknat till över 200.000 tittare. OS-invigningen innebär mycket stå och vänta vilket sliter oerhört mycket på kroppen. Det har vi inte råd med när vi ska tävla dagen efter. Det är såklart väldigt surt att missa detta event men tävlingen kommer först! Det är inget snack om saken. Desamma gäller simmarna, bordtennisen och gymnastiken.</span></span></p>
<p><span><span>Nu väntar några dagars mer träning och förberedelse innan matcherna går igång. Ashwathi tävlar i singel där hon är inlottad i en pool med den fd juniorvärldsmästarinnan från Malaysia, en från Indonesien och en från Tyskland. Ashwathi kommer även att spela i det nya tävlingskonceptet Team Relay där man spelar två matcher i varje kategori till 11 poäng. Man spelar en match i taget och sedan följer poängen med till nästkommande match, dvs första matchen till 11, andra forsätter till 22, tredje vidare till 33 osv. Första laget till 110p vinner lagmatchen. Här gäller det alltså inte bara att vinna sin match utan varje poäng är viktig för att ge laget bästa förutsättningarna.</span></span></p>
<p>För att följa Ashwathi och Boxiaos OS-äventyr närmare rekommenderar vi Badminton Sweden på <a href="https://www.facebook.com/badmintonsweden/" target="_blank">Facebook</a> och <a href="https://www.instagram.com/badmintonsweden/" target="_blank">Instagram</a>.</p>
  
  <div class="text-gray-400"> Publicerad: 2018-10-06</div>
  

    </main>

</body>

</html>