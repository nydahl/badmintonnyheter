<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Rickard Nilsson laddar för internationell stortävling i Spanien</h1>
  <div class="mb-2 text-xl">Efter silvret vid höstens EM i parabadminton gör nu Rickard Nilsson årets första internationella tävling. Turneringen som spelas i spanska Alcudia inleds på torsdag.
  </div>
    <p>Mellan torsdag och söndag pågår Spanish Para-Badminton International 2017 i Alcudia på Mallorca. Turneringen lockar till sig spelare från hela världen och som enda svenske representant finns Rickard Nilsson på plats. Rickard landade redan under söndagen för att kunna acklimatisera sig inför tävlingarna som börjar på torsdag 9 mars.</p>
<p>− Det känns bra att vara här, det är fint väder och hallen verkar hyfsad, säger Rickard.</p>
<p>Ett första spänningsmoment innan tävlingarna startar är lottningen som sker sen onsdagkväll.</p>
<p>− Mycket beror på lottningen, man kan få möta de bästa redan i gruppspelet och då blir det svårt att ta sig vidare, säger Rickard.</p>
<p>Då parabadminton introduceras som paralympisk sport vid Paralympics i Tokyo 2020 så har intresset och deltagandet från hela världen ökat. Konkurrensen är stenhård och på plats finns fem spelare från världsrankingens topp-10, bland annat världsettan från Frankrike, Lucas Mazur, som besegrade Rickard under EM-finalen i höstas.</p>
<p>Rickard Nilsson som för närvarande ligger på sjunde plats på världsrankingen i tävlingsklassen SL4 känner sig i gott slag och är förväntansfull inför att återigen få mäta sig med internationellt motstånd.</p>
<p>− Träningsformen känns väldigt bra. Nu har jag inte tävlat internationellt sedan oktober så det är svårt att säga hur man står sig, säger han.</p>
<p>Rickard Nilsson tävlar även i dubbelspel tillsammans med engelsmannen Mark Waller. Spanish international blir Nilsson/Wallers andra turnering ihop efter att de inledde samarbetet vid EM i fjol.</p>
<p><strong>Tävlingsinformation:</strong></p>
<p>Spanish Para-Badminton International</p>
<p>Spelas 9-12 mars i Alcudia, Spanien</p>
<p>Svenskt deltagande: Rickard Nilsson, herrsingel SL4 samt herrdubbel med Mark Waller (ENG).</p>
<p>Läs mer om tävlande, lottning och resultat här: <a href="https://bwf.tournamentsoftware.com/sport/tournament.aspx?id=D3BBF30B-6EB6-42A9-B946-AD45C956A1DD" target="_blank">Spanish International</a></p>
  
  <div class="text-gray-400"> Publicerad: 2017-03-07</div>
  

    </main>

</body>

</html>