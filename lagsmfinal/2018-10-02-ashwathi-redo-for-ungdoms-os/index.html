<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Ashwathi redo för Ungdoms-OS</h1>
  <div class="mb-2 text-xl">I veckan reser Ashwathi Pillai till Ungdoms-OS i Buenos Aires för att representera Sverige som första kvinnliga badmintonspelare någonsin. För henne är tävlingen ett steg på vägen mot sina stora mål - OS 2020 och 2024.
  </div>
    <p><em>Foto: Badminton Europe/Mark Phelan</em></p>
<p>Ashwathi Pillai har nyligen fyllt 18 år men har redan hunnit med att vinna ett SM-guld i damsingel för seniorer och lag-SM-guld med Täby. Nu väntar nästa utmaning – Ungdoms-OS i Argentina.</p>
<p>Tisdag 2 oktober reser hon tillsammans med sin coach Boxiao Pan mot den argentinska huvudstaden Buenos Aires. Badmintonturneringen spelas 7-12 oktober och Ashwathi ser tävlingen först och främst som en stor erfarenhet.</p>
<p>− Det är en ära att få vara med, jag känner ingen press egentligen. Jag tror nästan Boxiao är mer taggad än jag. Han har gått runt med OS-kläderna ända sen vi fick dem, säger Ashwathi med ett skratt.</p>
<p>Målen är inte i första hand satta efter placering eller resultat, för Ashwathi handlar det mer om att växa som spelare med uppgifter som dessa.</p>
<p>− Jag har tekniska- och taktiska mål som jag satt med mina coacher. Till exempel att fokusera på gameplan, spela mitt eget spel och inte störas av andra faktorer. Men framförallt är jag där för att samla erfarenhet inför riktiga OS 2020, 2024 och framåt.</p>
<p>Utöver spel i damsingel ska Ashwathi liksom samtliga spelare delta i mixeddubbel. Mixeden är en del av OS-gemenskapen där tanken är att spelare från olika delar av världen ska lära känna varandra. För att skapa jämna förutsättningar så lottas det 16 bästa seedade damerna ihop med herrarna som har seedning 17 och nedåt. Ashwathi är seedad på lägre halvan och kommer att paras ihop med en herrspelare som tillhör övre halvan.</p>
<p>− Det känns bara kul. Syftet är att vi ska lära känna varandra och våra olika kulturer, säger Ashwathi.</p>
<p>Lottningen till tävlingen kommer dagarna innan spelet drar igång. I singel inleds det med gruppspel innan slutspel tar vid.</p>
<p>Sveriges förbundskapten för U15, Boxiao Pan, är den som åker med Ashwathi till Argentina som coach. De båda känner varandra väl från Täby Badminton som de båda tillhör.</p>
<p>− Vi har tränat, sparrat och åkt på tävlingar tillsammans. Jag hade även Ashwathi en del när hon var yngre och i U15-landslaget för några år sedan, säger Boxiao.</p>
<p>Uppdraget som coach under Ungdoms-OS fick han efter att ha nappat på en intresseanmälan som sportchef Jonas Herrgårdh skickat ut.</p>
<p>− Det blir en jättestor erfarenhet för Ashwathi. Alla som varit på Ungdoms-OS och sen deltagit på riktiga OS säger att det inte är någon skillnad. Arrangemangen är lika stora, det är helt enormt.</p>
<p><b>Och hur ser du på erfarenheten för din egen del?</b></p>
<p>− Det är samma sak för mig som tränare. Det blir det överlägset största som jag har åkt på. U15-EM är det som kommer närmast i jämförelse.</p>
<p>Eftersom Internationella Olympiska Kommittén satt som krav att deltagarna på Ungdoms-OS ska stanna hela mästerskapen så blir det en tre veckor lång utlandsvistelse för Boxiao och Ashwathi.</p>
<p>- Jag tycker det är fantastiskt att det finns ett sådant krav, så att det inte bara blir att man inte bara spelar och sen åker hem. Det är just för att maximera erfarenheten inför framtiden, säger Boxiao.</p>
<p>Alla svenska deltagare åker som en trupp och är där för att stötta varandra. Det finns även ett program kallat Young Change Maker som syftar till att maximera upplevelsen för deltagarna. Fyrisfjäderns Paniz Yousefi har blivit utvald av SOK och åker till Ungdoms-OS för att ansvara för just detta - <a href="http://iof1.idrottonline.se/IdrottOnlineForbund/Badminton/svenskabadmintonforbundet/tavlingsspel/LagSM-final/Nyheter/BadmintonSweden/Nyhetsarkiv/panizakertillungdoms-osforattgoraskillnad/">läs mer om henne här</a>.</p>
<p><a href="https://www.buenosaires2018.com/sports/e49f730b-5a6d-43ba-931d-5238c86071b9?lng=sv" target="_blank">Här hittar du mer information om badminton under Ungdoms-OS</a></p>
<p><a href="https://bwf.tournamentsoftware.com/sport/tournament.aspx?id=02CC49DD-1541-47FE-914D-5A285C4AD18C" target="_blank">Följ resultat under tävlingen genom att klicka här</a></p>
  
  <div class="text-gray-400"> Publicerad: 2018-10-02</div>
  

    </main>

</body>

</html>