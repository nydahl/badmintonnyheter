<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Tre klubbar gör upp om en SBL-plats</h1>
  <div class="mb-2 text-xl">Nu avgörs vilket lag som får spela i Svenska Badmintonligan nästa säsong. Blir det Västra Frölunda, Påvelund eller Spårvägen? Svaret får vi under helgens SBL-kval i Göteborg.
  </div>
    <p>För första gången på tre år blir det ett kval till SBL. I år har de både Göteborgsklubbarna Västra Frölunda och Påvelund som vinnare i sina respektive serier valt att ta chansen att byta plats med SBL-jumbon Spårvägen.</p>
<p>Sportarenan i Åkered är skådeplatsen för säsongens SBL-kval helgen 12-13 maj. Hemmalaget Västra Frölunda som står som värd för arrangemanget har tagit sig till kvalet via en stark säsong i division 1 mellan. Laget har 14 vinster på 14 matcher och har endast förlorat sex delmatcher under hela säsongen.</p>
<p>− Den har inte varit så spännande. Vi har varit fullständigt överlägsna och det har varit lite av en transportsträcka fram hit. På tjejsidan har vi Frida Lindström och Sanne Ekberg som i stort sett inte förlorat en match. Men även killsidan har varit starka, där har vi en stor och bred trupp, säger Frölundas lagledare Patrik Björkler.</p>
<p>Inför helgens kval lägger Frölunda dock över favoritskapet på lokalkonkurrenterna från Göteborg.</p>
<p>− Givetvis är Påvelund favoriter, beroende på hur många utländska spelare de har. Men vi siktar på att ge dem en match och att vinna mot Spårvägen. Vi har en långsiktig målsättning att vara i SBL, men det ska baseras på våra egna spelare. Nu kanske det ligger ett år före planen om vi skulle lyckas.</p>
<p>Påvelund har också de stått för en imponerande säsong i division 1 syd. På tolv seriematcher har laget elva segrar och en oavgjord mot tabelltvåan BMK Aura i det sista sammandraget.</p>
<p>− Inför säsongen hade vi ett ungt lag och vi visste att det skulle bli tufft. Eftersom vi har det långsiktiga målet att nå SBL så beslutade vi att även ta in ett par danska spelare. Vi kontaktade då Jushua Eipe och Line Christophersen från Gentofte, fick in dem i laget och blev plötsligt riktigt starka. Under sommaren kom även Mattias Borg till oss av en tillfällighet, säger Asger Madsen, lagledare i Påvelund.</p>
<p><b>Vad tror du om era chanser i kvalet?</b></p>
<p>− Jag tror vi får en tuff match mot Spårvägen eftersom de kommer från SBL. Spelarna i Frölunda känner jag väl, de är unga och hungriga och kommer också ge oss en bra match.</p>
<p>Spårvägen som kommer från den högre nivån i SBL har dock en tung säsong bakom sig rent resultatmässigt. I grundserien blev det sju raka förluster och i Mellanserie B fortsatte stockholmarna att förlora ytterligare tre matcher.</p>
<p>− Jag har sagt från första början att det tar 3-5 år innan vi kan förväntas göra riktigt bra resultat. Vi har bara egna spelare som måste få utvecklas. Vi har också haft skadeproblem på några av våra bästa spelare och inte kunnat ha laget intakt. Men vi kan inte bara skylla på det, motståndet har varit för tufft. Samtidigt har vi positiva bitar som att Simon Sandholm och Hannes Svensson har klivit fram och gjort det riktigt bra, säger Spårvägens lagledare Alexander Böök.</p>
<p><b>Vad tror du om era chanser i kvalet?</b></p>
<p>− Favoritskapet ligger på Påvelund. De har köpt in ett lag som skulle kunna vinna SBL redan denna säsong. Det ska nog till en rejäl skräll om Frölunda eller Spårvägen ska ha en chans. Mötet med Frölunda ser jag som en 50/50-match mellan två unga lag, det bör bli en jämn match.</p>
<p>Efter sex raka säsonger i SBL riskerar nu Spårvägen att trilla ur.</p>
<p>− Det skulle vara tråkigt sportsligt för våra spelare och även tråkigt för våra sponsorer. Men samtidigt går arbetet med våra unga spelare vidare. Vår filosofi är inte att köpa in spelare för att hålla oss kvar, men skulle vi hänga kvar nu får vi nog tänka om, vi kan inte spela en säsong till där vi förlorar varje match som jag ser det. Det har vi pratat om.</p>
<p>SBL-kvalet avgörs genom att de tre kvallagen möts i ett poolspel där alla möter varandra en gång. Laget med bäst resultat över två matcher tar SBL-platsen till säsongen 2018/2019.</p>
<p><b>Spelschema: </b></p>
<p><b>Lördag 12/5 kl 10 − Spårvägen-V Frölunda</b></p>
<p><b>Lördag 12/5 kl 14 − Påvelund-Spårvägen</b></p>
<p><b>Söndag 13/5 kl 11 − V Frölunda-Påvelund</b></p>
<p><a href="http://badmintonsweden.tournamentsoftware.com/sport/drawmatches.aspx?id=F26F238A-DE01-41C2-A7DE-08B92432334D&draw=45" target="_blank">Här hittar du resultaten under helgen.</a></p>
<p> </p>
<p><img alt="" src="http://iof1.idrottonline.se/globalassets/asvenska-badmintonforbundet/kommunikation/bilder/loggos/sbl-kval-affisch.jpg?w=600&h=848" height="848" width="600" /></p>
  
  <div class="text-gray-400"> Publicerad: 2018-05-08</div>
  

    </main>

</body>

</html>