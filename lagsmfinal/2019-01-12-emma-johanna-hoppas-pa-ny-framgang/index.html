<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Emma/Johanna hoppas på ny framgång</h1>
  <div class="mb-2 text-xl">Dubbelparet Emma Karlsson/Johanna Magnusson ser med spänning fram emot RSL Swedish Open den 17-20 januari. Kan de försvara guldet från förra året? – Vi hoppas på det men konkurrensen är tuff, säger de.
  </div>
    <p><em>Bilden ovan: Dubbelparet Emma Karlsson/Johanna Magnusson är Sveriges största hopp i RSL Swedish Open den 17-20 januari. Foto: Torbjörn Jansson.</em></p>
<p>Emma Karlsson och Johanna Magnusson har inga svårigheter att komma ihåg förra årets Swedish Open i Lund. För första gången vann de då en damdubbelfinal i en seniortävling, och och det under sitt första år som seniorer.</p>
<p>En oerhört fin start på seniorkarriären, bara året efter guldet i damdubbel på Junior-EM 2017.</p>
<p>– Vinsten i Swedish Open måste man ändå säga var över förväntan. Vi vill naturligtvis göra samma prestation igen, men det är inte självklart att vi klarar det. Samtidigt är vi rejält laddade inför tävlingen och allt känns bra, säger Johanna.</p>
<p>De tuffaste konkurrenterna i årets tävling blir antagligen de duktiga danskorna Amalie Magelund/Freja Ravn, ett par som Johanna/Emma känner väl och har mött många gånger, bland annat i semifinalen i Junior-EM. Här finns också flera andra unga lovande danska par, liksom konkurrenskraftiga par från bland annat Ungern och Slovakien. Sverige har också två andra bra dubbelpar med i turneringen: systrarna Moa och Tilda Sjöö från Fyrisfjädern och Clara Nistad/Edith Urell från Täby/Fyrisfjädern.</p>
<p>Vinsten i Swedish Open var Emmas och Johannas enda turneringsvinst förra året. Men en lång rad andra goda resultat har gjort att de klättrat rejält på rankingen. I dag ligger de på plats 40 på världsrankingen och plats 10 på Europarankingen; deras bästa placeringar någonsin.</p>
<p>– 2018 var ett bra år för oss, säger de båda två. Fortfarande är det relativt nytt för oss att spela seniortävlingar och vi är inte riktigt erfarna än. Men vi lär oss hela tiden. Inte minst som nu under hösten när vi har spelat tuffare tävlingar.</p>
<p><strong>Vad har varit allra roligast under året?</strong></p>
<p>– Vi måste säga att spela Denmark Open med hela världseliten på plats. Att bara vara i den atmosfären var stort, och att vi sedan lyckades vinna en match var oerhört roligt. Det var ett kvitto på att vi inte är så långt efter de allra bästa.</p>
<p>Emma/Johanna siktar naturligtvis på att förbättra sitt spel ytterligare under 2019, och att avancera på rankingen.</p>
<p>– Det är dock klart svårare att klättra på rankingen ju högre upp man kommer. Det är enklare att gå från plats 80 till 40 än från 40 till 20, säger de.</p>
<p><strong>Vad är nyckeln till att kunna bli än bättre?</strong></p>
<p>- Det handlar om att kunna spela varje boll i högt tempo under långa tider utan att göra misstag, säger Johanna.</p>
<p>– Vi behöver båda bli mer uthålliga och starka. Vi måste klara av att spela en dubbelmatch med hög kvalitet under en och en halv timme, så långa matcher blir det ibland. Och vi måste bli starkare, ha mer kraft, säger Emma. </p>
<p>Därför betonar också både Emma och Johanna vikten av en god styrketräning. De är oerhört glada över den coachning som de får av sin fystränare Stellan Kjellander och det stöd för styrketräning som de får från Malmö Idrottsakademi.</p>
<p>Badmintonträningen fortsätter de att sköta både i Danmark och i Sverige. Tre gånger i veckan åker de över Sundet från Malmö till sin danska klubb Solrød Strand.</p>
<p>Resten av badmintonträningen sker med deras svenska klubb Aura i Malmö och med Johannas föräldrar Rickard Magnusson och Maria Bengtsson, välkända badmintonprofiler med massor av båda spelar- och tränarmeriter.</p>
<p>De båda klubbarna stöttar också Emma/Johanna ekonomiskt, plus att de båda har  studiemedel. Johanna läser kriminologi och Emma idrottsvetenskap/sports management vid Malmö universitet. Johanna har läst hälften av sin treåriga utbildning, medan Emma började sin treåriga utbildning i höstas.</p>
<p>– Det är naturligtvis tufft att kombinera studierna med elitsatsningen men hittills har det gått utmärkt, säger Johanna.</p>
<p>Dessutom har de tjänat en del prispengar på sin badminton, cirka 20 000 kronor var – en mycket välbehövlig summa.</p>
<p>Uppladdningen inför Swedish Open har varit bra. Förutom lite återhämtning vid jul har det varit full fart. Först under landslagslägret i början av januari på Euro Center i Uppsala, och därefter under den vanliga träningen i Malmö och Solrød.</p>
<p>Efter Swedish Open väntar en lång rad tävlingar: Senior-SM i Sundsvall, och internationella tävlingar i Spanien och Tyskland.</p>
<p>– Det blir ungefär samma tävlingsupplägg som i höstas. Samma typ av tävlingar, en  blandning av lite tuffare och lite lättare, säger Emma.</p>
<p>Båda satsar nu enbart på dubbelspelet, även om Johanna möjligen tänker spela singel i Senior-SM. De kan också tänka sig att någon gång kombinera dubbelspelet med mixed.</p>
<p>– Men det kräver rätt partner, och det är något först för framtiden. Nu ligger vårt fokus helt på dubbelspelet, säger de. </p>
<p>Är du nyfiken på lottningen i Swedish Open? Gå då vidare här! <a href="https://bwf.tournamentsoftware.com/sport/tournament.aspx?id=47BF3706-AC2C-41EE-851D-2227F3DF1688">Länk till lottningen</a></p>
  
  <div class="text-gray-400"> Publicerad: 2019-01-12</div>
  

    </main>

</body>

</html>