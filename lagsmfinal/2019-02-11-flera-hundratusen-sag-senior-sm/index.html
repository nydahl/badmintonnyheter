<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Flera hundratusen såg Senior-SM</h1>
  <div class="mb-2 text-xl">Drygt 300 000 tittare följde sändningen från Senior-SM i SVT:s Vinterstudion. Och många tusen hittade till det tre timmar långa finalpasset i SVTPlay.
  </div>
    <p><em>Bilden ovan: 300 000 tittare följde SVT:s sändning av damdubbelfinalen mellan Emma Karlsson/Johanna Magnusson och systrarna Moa och Tilda Sjöö. Foto: Torbjörn Jansson.</em></p>
<p>Senior-SM i badminton den 1-3 februari var det här året en del av SM-veckan i Sundsvall. Det innebar också direktsändning i Sveriges Television av finalpasset i Sporthallen i Sundsvall på söndag eftermiddag den 3/2.</p>
<p>Hela damdubbelfinalen mellan Emma Karlsson/Johanna Magnusson och Moa Sjöö/Tilda Sjöö sändes i SVT:s Vinterstudion, med Chris Härenstam som kommentator och med Boxiao Pan, förbundskapten för U15, som bisittare och expert.</p>
<p>Damdubbeln, liksom damsingel och mixeddubbel, sändes även under hela tre timmar i SVTPlay. Nu har tittarsiffrorna för dessa sändningar kommit. Det är rolig läsning för alla badmintonentusiaster.</p>
<p>Sändningen i Vinterstudion följdes av i snitt ungefär 300 000 tittare. Under sändningen varierade antalet mellan 275 000 och 326 000 – väl i paritet med antalet tittare på andra sändningar i SVT under SM-veckan. </p>
<p>På SVTPlay startade 19 388 strömmar under badmintonsändningen. Det betyder att många tusen tittare ägnade badminton ännu mer tid under söndagen. Men det går inte att sätta likhetstecken mellan antalet strömmar och antalet tittare. En person kan ha gått in flera gånger under den tre timmar långa sändningen.</p>
<p>Förbundschefen Tomas Sandö Brandt gläder sig mycket åt hela arrangemanget och tittarsiffrorna.</p>
<p>– Det är fantastiskt givande och roligt för badmintonsporten att 300 000 människor följde damdubbelfinalen, och de fick se en mycket proffsig produktion med bra kommentatorer, säger han.</p>
<p>– Sammantaget är vi klart nöjda med vår medverkan i SM-veckan, och det samarbete som vi har haft med SM-veckan, SVT och den lokala arrangören Bergsåker. Det har fungerat oerhört väl.</p>
<p>Tomas Sandö Brandt lovordar Bergsåker Badmintonklubb för hur de planerade och genomförde arrangemanget.</p>
<p>– Ända från planeringsstarten för över ett år sedan har vi på förbundet varit trygga med den professionalism och inställning som klubben har visat. Alla inblandade är värda stort beröm, säger han.</p>
<p>Inte bara tittarsiffrorna i SVT var goda. Många följde också Solidsports sändning via nätet. Solidsport sände fredagens och lördagens samtliga matcher, hela semifinalpasset på söndagen och dessutom herrsingelfinalen och herrdubbelfinalen.</p>
<p>På fredagen var drygt 700 tittare inne på sändningen av kvalspelet. Siffrorna på lördag och söndag varierade mellan cirka 1 000 och 1 200. Många följde också sändningen under flera timmar.</p>
<p>Bergsåkers Christine Melker var projektledare för Senior-SM. Med en veckas perspektiv på arrangemanget ser hon bara fördelar med klubbens stora åtagande. I princip varenda en av klubbens 220 medlemmar var inblandad, plus flera personer från angränsande klubbar.</p>
<p>– Vi har tillsammans gjort en maxprestation och det har skapat en stor delaktighet, en otrolig teamkänsla inom klubben. Det kommer vi att ha mycket nytta av framöver, säger hon.</p>
<p><strong>Vad var avgörande för att ni lyckades så bra med arrangemanget?</strong></p>
<p>– Att vi alla gjorde detta tillsammans! Och att varje individ tog ett mycket stort ansvar, inte minst de personer som ledde de elva ansvarsområden som vi delade in projektet i.</p>
<p>– En annan nyckel var att vi redan från startmötet satsade rejält på kommunikation. Det har betytt mycket att alla personer som har ställt upp har känt till inte bara sin del utan också förstått andras delar och hur sakerna hängde ihop, berättar Christine Melker.</p>
  
  <div class="text-gray-400"> Publicerad: 2019-02-11</div>
  

    </main>

</body>

</html>