<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Svenskarna föll mot seedat motstånd</h1>
  <div class="mb-2 text-xl">Efter flera svenska segrar under onsdagen bjöd torsdagen på tuffare motstånd vid EM. Fyra svenska spelare/par var i spel och alla fick de se sig slagna av seedade motståndare. Närmast att skrälla var Jacob Nilsson och Emma Karlsson/Johanna Magnusson.
  </div>
    <p>Efter två segrar tog EM slut för Jacob Nilsson i den tredje omgången efter en holmgång med Lucas Corvee. Mot den seedade fransmannen överraskade Jacob och vann första set med 21-19. Därefter hittade fransmannen spelet och kunde vinna andra set med 21-9. I tredje set hamnade Jacob återigen i tidigt underläge och kunde aldrig komma ikapp.</p>
<p>− Jacob spelade jättebra och rätt i första set. Sen dog han lite fysiskt och orkade inte helt hålla disciplinen. Han kämpade med allt han hade och kan inte vara annat än vara nöjd med hans första EM. Jag är i alla fall nöjd, säger Sveriges förbundskapten Anders Kristiansen.</p>
<p>Även Emma Karlsson/Johanna Magnusson var på väg mot en skräll i damdubbeln men fick till sist se sig slagna. Svenskorna vann första set mot tredjeseedade Smith/Walker med 21-19. I andra set var engelskorna mer på tårna och kunde vinna med 21-14. Det tredje setet öppnade Emma/Johanna starkt genom att gå upp till 4-1. Smith/Walker kom dock ikapp och tvingade Emma och Johanna till misstag. Till slut blev det engelsk seger med 21-12 i tredje set och därmed är det färdigspelat även för Emma/Johanna.</p>
<p>− Emma och Johanna fick till sitt spel riktigt bra och gjorde engelsmännen osäkra genom bra variation och kreativt spel i första set. Sen lyckades engelskmännen ändra lite i sitt spel och flyttade bollen bra, så tyvärr så räckte inte Emma/Johanna till idag. Men de gjorde absolut en godkänd insats med många möjligheter för att göra det ännu bättre i framtiden, säger Kristiansen.</p>
<p>Mixedparet Richard Eidestedt/Clara Nistad stötte på det engelska paret Ellis/Smith som är seedade som nummer tre i turneringen. I första set drog Ellis/Smith ifrån tidigt och kunde till sist vinna med 21-11 mot Richard och Clara. I andra set var svenskarna bättre med. Richard och Clara höll jämna steg med det engelska paret fram till likaläge 15-15, sen kunde Ellis/Smith göra ett ryck. Slutsiffrorna skrevs till 21-16.</p>
<p>- Andra set var mycket bättre och det kändes som att de hade bra kontroll på spelet ända fram till ledning 15-14. Sen blev de tyvärr för ivriga, tappade disciplinen i spelet och spelade för mycket hårt i racket på engelsmännen, säger Kristiansen.</p>
<p>EM var därmed över för Richards del. Clara fick vila några timmar och ladda om för den andra omgången i damdubbel där hon tillsammans med Amanda Högström mötte bulgariskt motstånd i form av systrarna Gabriela och Stefani Stoeva, seedade som tvåa i tävlingen.</p>
<p>De andraseedade bulgarerna gjorde affären kort med Amanda/Clara. Det blev svensk förlust i två raka set, 21-13, 21-12. EM är därmed över för svenskarna för denna gång.</p>
<p>− De försökte med allt de hade, men Stoevas var för bra och stabila och tvingade fram misstag från oss. De är oerhört starka fysiskt och höll så många bollar i spel så att vi till slut missade. Jag ser dem som stora favoriter till att vinna tävlingen. Överlag en utmärkt insats av Amanda och Clara och det är svårt att förvänta sig mycket mer med den lottning, säger Anders Kristiansen som på det stora hela är nöjd med den svenska insatsen.</p>
<p>− Jag tycker generellt att vi har gjort det så bra vi kunnat, men jag hade såklart gärna haft en enkelt vinst idag så vi kunna vara med i kvartsfinalspel, avslutar han.</p>
<p><strong>Tors   11:00 Mixed Richard Eidestedt/Clara Nistad - Marcus Ellis/Lauren Smith (England) 11-21, 16-21</strong></p>
<p><strong>Tors  ca. kl. 13:30  HS Jacob Nilsson - Lucas Corvee (Frankrike) <span>21-19, </span><span>9-21, </span><span>14-21</span></strong></p>
<p><strong>Tors ca. kl. 15:00   DD Johanna Magnusson/Emma Karlsson - Lauren Smith/Sarah Walker (England) <span>21-19,</span><span> </span><span>14-21, </span><span>12-21</span></strong></p>
<p><strong>Tors  ca. kl. 16:00  DD Clara Nistad/Amanda Högström - Gabriela Stoeva/Stefani Stoeva (Bulgarien) 13-21, 12-21</strong></p>
<p>Under EM rapporterar Amanda Högström på Badminton Swedens Instagramkonto. Följ Amandas inlägg och få en inblick bakom EM-kulisserna. <a href="https://www.instagram.com/badmintonsweden/" title="Här hittar du dem!" target="_blank">Här hittar du Amandas inlägg!</a></p>
<p><a href="http://bwf.tournamentsoftware.com/sport/matches.aspx?id=FC3BF9CF-E75E-4D3A-800A-1B12F3156710" target="_blank">Här finns länk till lottning och resultat</a></p>
<p><a href="http://www.laola1.tv/badmintoneurope/#explore" target="_blank">Följ EM på livestream här </a>(endast bana 1 är gratis att titta på, övriga kräver prenumeration).</p>
  
  <div class="text-gray-400"> Publicerad: 2018-04-26</div>
  

    </main>

</body>

</html>