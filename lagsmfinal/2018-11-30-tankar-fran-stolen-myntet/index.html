<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Tankar från stolen: Myntet</h1>
  <div class="mb-2 text-xl">Under junior-VM var Sverige inte bara representerat av landslaget. Där fanns även en av våra främsta internationella domare Åsa Sahlberg. Med personliga reflektioner ger hon här sin bild av tävlingen för unga toppspelare på väg in i vuxenvärlden.
  </div>
    <p>BWF har ett eget lottningsmynt som används på BWF-turneringar världen över. Stor som en svensk 2-krona med ett skyddande hölje runtomkring. En röd sida. En svart. Inför varje match kastas myntet upp i luften. Spinner. Vilken sida vinner?</p>
<p> </p>
<p>Junior-VM är en två veckor lång turnering för ungdomar mellan 16 och 19 år. På väg in i senioreliten. In på världstouren. Morgondagens stjärnor.</p>
<p> </p>
<p><em>Myntet spinner. Rött.</em></p>
<p> </p>
<p>Damdubbel i den individuella tävlingsdelen, vecka två. Det finns en tydlig skillnad mellan lagen. Båda kan sina slag men Spanien har taktik, erfarenhet och samspel. Mongoliet har vilja och styrka men det räcker inte hela vägen. Mitt i en av duellerna går en racketsträng av för en av de mongoliska tjejerna. Viss förvirring uppstår då hon spelar vidare. Både en och två dueller. En av de spanska tjejerna pekar och försöker förklara: ”Du måste byta. Ditt racket är trasigt.” Den mongoliska tjejen rycker på axlarna och pekar på klädbacken bredvid domarstolen. Där står en ensam vattenflaska. Utan vidare frågor går den spanska tjejen bort till sin väska, drar upp ett nytt racket och lämnar över det till sin motståndare. Alla vill spela.</p>
<p> </p>
<p>På en annan bana spelas en herrdubbel. Där finns också en viss nivåskillnad mellan spelarna. Men alla kämpar, svettas. Vid pausen mellan seten kommer coachen in och peppar. Taktiska spelförändringar ligger i bakgrunden, fokus på att inte ge upp. Att alltid kämpa vidare. ”Glöm första set. Nu är ett nytt set. Gör ert bästa. Ta ut er. Aldrig sluta kämpa!” Pojkarna kliver ut på banan igen, fyllda med ny energi från sin coach. Spel till sista droppen. Sista poängen. När matchen är över, går det förlorande lagets coach förbi de vinnande pojkarna, klappar dem på ryggen och säger: ”Thanks for the training, boys.”</p>
<p> </p>
<p><em>Myntet spinner. Svart.</em></p>
<p> </p>
<p>Även en mycket hård mixeddubbel utspelar sig. Spelarna kastar sig fram och tillbaka. Gör sitt yttersta för att vinna varje duell, men i slutändan står lagen på varsin sida om strecket. En vinnare. En förlorare. Att representera sitt land i en av världens största ungdomstävlingar inom badminton är både en ära, en prestation och en press. Bakom ungdomarna står inflytelserika personer och organisationer, så som coacher, lagkamrater och media. Vuxna personer som guidar både på och utanför banan, inom sport, inom utveckling.</p>
<p> </p>
<p>De två lagen går av banan och utom synhåll för publiken, ett sprudlande glatt lag mot väntande media. Ett dystert lag, mot sin coach. Flickan gråter redan innan coachen höjer sin skrivplatta med tillhörande anteckningsbok och börjar slå pojken i huvudet. Innan dörren stängs och de är utom synhåll strömmar funktionärer och ledare till för att gå emellan.</p>
<p> </p>
<p>Alla vuxna, direkt eller indirekt aktiva inom sporten, som finns närvarande kring dessa spelande ungdomar bär ett ansvar att upprätthålla den sportsliga andan, både på och utanför den offentliga arenan. Att utveckla ungdomarna med rätt medel, fysiska och mentala utmaningar. Med rättvisa, respekt och medmänsklighet.</p>
<p> </p>
<p><i>Myntet spinner. Rött eller svart.</i></p>
<p> </p>
<p><strong>Åsa Sahlberg</strong></p>
<p> </p>
<p><em>Under vinjetten "Tankar från stolen" får vi ta del av intressanta tankar och reflektioner från domare. Texter som denna kommer att publiceras med ojämna mellanrum på Badminton Swedens nyhetssida. För mer info från tekniska funktionärer titta in på tekniska funktionärers hemsida - <a href="http://iof1.idrottonline.se/IdrottOnlineForbund/Badminton/svenskabadmintonforbundet/tavlingsspel/fortekniskafunktionarer/">du hittar den här</a>.</em></p>
  
  <div class="text-gray-400"> Publicerad: 2018-11-30</div>
  

    </main>

</body>

</html>