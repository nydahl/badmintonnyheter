<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Badminton Sweden Nyhetsarkiv</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Best on Court, barnkalas och Vision 40/60 − en finaldag med mersmak</h1>
  <div class="mb-2 text-xl">Lördagen i IFU Arena bjöd inte enbart på en högdramatisk SM-final. Under dagen pågick även Best on Court, ett barnkalas med 400 barn som fick testa olika idrotter samt ett seminarium om jämställdhetsarbetet inom badminton.
  </div>
    <p>Finaldagen inleddes redan klockan 10 med ett seminarium kring Vision 40/60 och jämställdhetsarbetet inom idrottsrörelsen. Forskare Sophie Linghag var inbjuden och föreläste med stor sakkunskap och erfarenhet inom området organisation, ledarskap och genus om jämställdhetsarbete i ideella föreningar och det jämställdhetsprojekt hon varit involverad i på Svenska Golfförbundet. </p>
<p><img alt="" src="http://iof1.idrottonline.se/globalassets/asvenska-badmintonforbundet/kommunikation/bilder/vision-40-60.jpg?w=600&h=400" height="400" width="600" /></p>
<p>Deltagarna fick en kortare redovisning av hur idrotten har sett ut historiskt, vilka de teoretiska grunderna i genussystemet är och vilka vägar som finns framåt. Bland annat tryckte hon på vikten av att ha en gemensam problembild inom en rörelse och att det är nödvändigt att arbeta med flera agendor och lösningar samtidigt. Detta var avstampet i Badmintonförbundets projekt Vision 40/60 som genomförs med aktiviteter på olika håll i landet under 2018 och 2019 och som är en del i den stora förändringsresa som hela idrottsrörelsen gör mot framtidens idrott -<a href="http://www.strategi2025.se/">Strategi 2025</a>. <img alt="" src="http://iof1.idrottonline.se/globalassets/asvenska-badmintonforbundet/kommunikation/bilder/best-on-court-gruppbild.jpg?w=600&h=400" height="400" width="600" /></p>
<p>Dagen i IFU Arena fortsatte sedan med utbildningen Best on Court – ett danskt koncept där barn och föräldrar deltar i träning tillsammans. Att involvera föräldrarna i barnens träningar i stället för att bara "lämna in dem" i hallen innebär inte bara att engagemanget i föreningen blir större och att föräldrarna själva kommer i rörelse, även kvalitén på barnens träning blir bättre och inlärningen effektivare.</p>
<p>På plats fanns konceptets grundare Morten Bjergen som med stort engagemang och glöd ledde utbildningen med ett tiotal föräldra/barn-par från Fyrisfjädern. Best on Court-projektet där nio badmintonföreningar nu ingår genomförs under 2018 av Badminton Sweden med stöd från RF:s och Svenska Spels Framåtfonden under parollen ”Framåt för fler i rörelse!” </p>
<p><img alt="" src="http://iof1.idrottonline.se/globalassets/asvenska-badmintonforbundet/kommunikation/bilder/barnkalas.jpg?w=600&h=400" height="400" width="600" /></p>
<p>Parallellt med Best on Court arrangerades även ett stort barnkalas dit barn kunde komma för att testa på olika idrotter. Däribland badminton, fotboll och friidrott. Kalaset ägde rum i den stora friidrottshallen i arenan och finalarrangören Fyrisfjädern hade ordnat så att det fanns gott om instruktörer till alla idrotter. Det blev stor succé och lapp på luckan då 400 barn var anmälda.</p>
<p>Dagens aktiviteter toppades sedan av SM-finalen där Täby och Fyrisfjädern bjöd på en riktig rysare. Täby vann till sist i Golden set inför 1405 på läktarna.</p>
<p>För mer information om Vision 40/60 och Best on Court-projektet, kontakta föreningsutvecklare <a href="mailto:claes.johansson@badminton.nu">Claes Johansson</a>.</p>
  
  <div class="text-gray-400"> Publicerad: 2018-04-25</div>
  

    </main>

</body>

</html>