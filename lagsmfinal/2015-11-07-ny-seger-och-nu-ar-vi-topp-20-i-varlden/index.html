<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Ny seger - och nu är vi topp 20 i världen!</h1>
  <div class="mb-2 text-xl">Det svenska laget fortsätter att spela riktigt bra i Junior-VM i Peru. Ny seger i natt mot Australien med 3-1. Nästa match, mot hemmanationen Peru kl 18.00 i dag lördag, kan ni följa live på webben. Läs vidare, så hittar ni länken till livesändningen.
  </div>
    <p><em>Bilden ovan: Carl Harrbacka och Morgan Lidman vände och vann herrdubbeln mot Australien.</em></p>
<p> </p>
<p>När Sveriges juniorer kom till Junior-VM i Peru rankades laget på plats 38 av 40 deltagande lag. Många med mig tror naturligtvis att detta beror på Sveriges frånvaro från lagmästerskapet i VM under många år, men ändock var det utgångspunkten för lottningen i VM. Efter vår 3-1 seger idag mot Australien är vi garanterade en plats mellan 17-20. Vi gör upp om dessa platser med Frankrike, USA (som idag slog EM-treorna Turkiet) och hemmanationen Peru.</p>
<p>Segern i natt svensk tid var relativt stabil från start. Morgan Lidman och Moa Sjöö var tillbaka i mixeden. De startade lagmatchen med att spela en mycket fin och stabil mixeddubbel och var aldrig hotade. De var tidigare än sina motståndare på alla ställen på banan och gav aldrig motståndarna en chans. Segern i två raka set var odiskutabel och skrevs till 21-10, 21-12.</p>
<p><img src="http://iof1.idrottonline.se/link/4304a36d80274dbc85ed51d8877a71e3.aspx?w=300&h=0" alt="IMG_7046 (1)" /></p>
<p><em>Moa Sjöö spelade en stabil mixed med Morgan Lidman, och såg till att Sverige tog ledningen med 1-0 mot Australien.</em></p>
<p> </p>
<p>Därefter kom herrsingeln där Viktor Aglinder spelade ett strålande första set och vann detta med 21-14. Så långt kändes Sverige klart bättre än motståndarna från andra sidan jordklotet. I andra började dock Viktors motståndare vakna till och Viktor fick jobba rejält i andra set. Underläge hela vägen fram till slutbollarna där Viktor visade en härlig vinnarskalle och avgjorde matchen med 21-19 i andra set. En fin skalp för Viktor som var rejält revanschsugen efter att ha fått stå över bägge matcherna igår.</p>
<p>2-0 och dags för damsingel. Johanna Magnusson förlorade tyvärr mot en stark motståndare. Johanna blir tillbakapressad av den snabba och tekniska australiern. Till slut blev det 16-21, 17-21 och även om Johanna stred bra räckte hon inte till denna kväll.</p>
<p>Vidare till herrdubbeln som visade sig bli kvällen sista match. Morgan i par med Carl Harrbacka började rejält darrigt och var under hela första set och förlorade till slut med 17-21. Det började sprida sig en oro bland oss svenskar, hade det gått för lätt i början?</p>
<p>Men just som vi var som mest oroade hittade Morgan och Calle tillbaka in i spelet, började ta initiativ och anfalla vilket som så många gånger tidigare varit ett viktigt segerrecept i badminton. Andra set var hårt men svenskarna vann med 21-18. I tredje set var Morgan och Calle överlägsna och kunde defilera hem setet med 21-12. Sverige vann säledes matchen med 3-1. Överlag en full godkänd insats av alla spelare.</p>
<p>Då är vi alltså nu som sämst 20:e lag i världens femte största sport. Bra eller dåligt låter jag andra uttala sig om. Jag har sett hur våra asiatiska vänner verkligen sprider sporten över hela världen, och som exempel hade Australien idag bara asiater på planen. Det enda jag kan säga att det är en riktig världssport vi håller på med och alla världsdelar är representerade. Här har vi nu fått möta spelare från Asien, Europa och Australien och härnäst väntar en ännu häftigare upplevelse.</p>
<p>Vi skall möta ett lag från Sydamerika, och inte vilket som helst. Vi skall möta Peru i deras eget hemma-VM. Elin Svenssons grymma hejaklack till trots, i morgon kommer vi inte att vinna på läktaren. Det är ett öronbedövande ljud under Perus matcher och vill ni uppleva hur vi kommer ha det under morgondagen skall ni sätta på datorn klockan 18.00 svensk tid. Matchen kommer bli den första livesända matchen från Sverige i detta VM och en sak kan jag lova, det kommer att bli tryck i hallen. Ni följer matchen på Internet med adressen <em><a href="http://bwflima2015.com" target="_blank">bwflima2015.com</a></em></p>
<p> </p>
<p><em><br /></em></p>
  
  <div class="text-gray-400"> Publicerad: 2015-11-07</div>
  

    </main>

</body>

</html>