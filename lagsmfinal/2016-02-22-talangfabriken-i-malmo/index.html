<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Talangfabriken i Malmö</h1>
  <div class="mb-2 text-xl">Badmintongymnasiet i Malmö var ett av Sveriges första specialgymnasier för idrott när det startades 1972. En lång rad studenter har producerats sen dess och listan över mästerskapsmedaljörer är lång. Tre till blev det vid senaste Senior-SM!
  </div>
    <p>Årets Senior-SM blev det bästa på många år för eleverna på Badmintongymnasiet, eller Riksidrottsgymnasiet (RIG) i Malmö, en benämning förbehållen idrottsgymnasier på högsta nivå i Sverige.</p>
<p>Två silver och ett brons blev det vid Senior-SM i Trollhättan den 5-7 februari. Om man lägger till före detta elever blev det ytterligare två guld, två silver och ett brons.</p>
<p>Eleverna i Malmö kommer från hela södra Sverige. Småorter som Älmhult, Ljungby, Tjust, Mörrum och Gislaved är ofta förekommande. Inga badmintonmetropoler direkt, men på något sätt utvecklas spelarna från lovande till svensk och internationell elit.</p>
<p>Tränarna Maria Bengtsson och Rickard Magnusson gör ett jättejobb, det förstår var och en, men vad är hemligheten? Jag ringer upp Maria för att få svaren.</p>
<p><strong>Hej Maria! Stort grattis till de fina resultaten på SM!</strong></p>
<p>- Tack! Vi är nöjda med resultaten, men det kunde blivit någon medalj till med lite flyt.</p>
<p><strong>Har du koll på hur många medaljer dina elever tagit under din tid på BG?</strong></p>
<p>- Haha, nä det har jag inte! Ingen aning! Många är det i alla fall!</p>
<p><strong>Hur bär ni er åt?</strong></p>
<p>- Det här med medaljer på mästerskapen är kul och en bekräftelse på att vi jobbar rätt, men det är inte prio ett. Vi utbildar ungdomarna så att de så småningom kan bli internationell elit. Detta är ett arbete som tar lång tid, naturligtvis är det inte klart när vi släpper dem till studenten. Sen har de ju tränat mycket, så det blir lite medaljer på köpet och det är ju roligt. Både för oss och eleverna!</p>
<p><strong>Oss, då menar du Rickard och du, hur många år har ni tränat BG i Malmö?</strong></p>
<p>- Jag har varit här i 21 år och Rickard 16.</p>
<p><strong>Varför väljer ungdomarna Malmö och vem är det som söker?</strong></p>
<p>- Vi har sökanden från hela södra Sverige, mycket småklubbar. Vi vet att BG har rykte om sig att ha mycket hård träning, så det blir mest elever som är beredda att jobba hårt som kommer hit. Det är också precis vad vi vill ha. Sen anpassas träningsintensitet och mängd efter varje elevs behov. Vi har ingenting för att köra slut på någon och det gör vi inte heller.</p>
<p><strong>Hur fungerar det med skolan? Alltså den vanliga gymnasieutbildningen?</strong></p>
<p>- Eleverna går på Malmö idrotts gymnasium, som bedriver all undervisning i Swedbank gymnasiums helt nybyggda lokaler.  Alla elever är elitsatsande och lärarna anpassar undervisningen så att det fungerar med tävlingar och träningsläger. Det är inte helt ovanligt att en elev är i väg en hel vecka i sträck, men det är hela tiden med i planeringen, så eleverna får ta igen det de missat efteråt. Eller innan om det finns möjlighet.</p>
<p><strong>Hur många av era studenter fortsätter att satsa på badminton efter BG-tiden?</strong></p>
<p>-De allra flesta fortsätter. Vissa ett par år, andra gör längre satsningar, det är olika. Jag möter många före detta elever ute på tävlingar som kanske börjat igen efter längre uppehåll. Då ofta som ledare/tränare eller kanske föräldrar.</p>
<p><strong>Till sist: Vad är ditt bästa tips till en femtonåring som vill satsa på sin idrott?</strong></p>
<p>- Kom till oss i Malmö så ska vi hjälpa dig att bli en bra badmintonspelare!</p>
<p>Svaren kom från Maria Bengtsson, en av Sveriges absolut mest framgångsrika spelare med två VM-finaler, massa mästerskapsmedaljer, ett hundratal internationella segrar. Och några SM-guld...</p>
<p> </p>
<p>2004 blev BG i Malmö utsett till Sveriges bästa idrottsgymnasium. I konkurrens med alla andra specialgymnasier. En välförtjänt titel där mycket hårt arbete låg bakom, men till skillnad från Marias alla framgångar på banan, helt utan jublande publik och applåder. Kanske är den utmärkelsen ändå minst lika mycket värd som medaljerna i prisskåpet.</p>
<p> Själv har jag följt gymnasiet under de senaste sju åren och ibland fått hoppa in som tränare. Det som är slående, oavsett vilken årgång elever som står framför mig på träningen, är att de påminner mycket om varandra. De är artiga, hjälpsamma, noggranna och mycket seriösa. Alltid likadant.</p>
<p>Det är som om det finns en särskild anda, ramar som efterlevs och ett beteende som 1:orna tar till sig direkt. Eleverna vet på förhand var som krävs av dem och agerar därefter.</p>
<p>Jag bestämde mig för att kolla lite vad som gäller i gruppen och tog kontakt med två förre detta elever, Lovisa Johansson och Felix Burestedt.</p>
<p><strong> </strong><strong>Vad tyckte ni om tiden på gymnasiet i Malmö?</strong></p>
<p>- Skolan var otroligt bra. Aldrig några problem med att få fritt till tävlingar. Lärarna var jättebra, dessutom var det nära till allt, bara fem min med cykel till skolan.</p>
<p>- Sammanhållningen mellan eleverna var också mycket bra. Vi var väl alla ganska lika, men ändå olika. Alla hade ändå sin plats och sin uppgift i gruppen.</p>
<p>- Hallen är jättefin, en av Sveriges absolut bästa och vi har ju spelat i de flesta! Dessutom var den öppen för det mesta så man kunde gå och köra styrketräning, träna fotarbete eller träna med en kompis utanför schemat om man kände för det.</p>
<p>- Och Maria & Rickard naturligtvis! Dom är bäst!</p>
<p> </p>
<p>Tänkte få lite synpunkter från förbundet. Anne Forsell, Team Manager ungdomslandslagen svarar via mail på följande frågor:</p>
<p><strong>Vad är din syn på RIG Malmö?</strong></p>
<p> - Malmö RIG har en mycket bra badmintonverksamhet med duktiga tränare och bra tillgång till banor och fysträning.<strong> </strong></p>
<p> <strong>Skulle du vilja ha juniorlandslaget samlat på samma plats och skulle det gå att genomföra?</strong></p>
<p> - Jag ser gärna att våra landslagsspelare i större utsträckning tränar tillsammans dagligen för optimal sparring, gärna då  på RIG. Då skolvalet är fritt kan jag inte påverka mer än att rekommendera och hoppas på att spelarna väljer att gå på RIG.</p>
<p> <strong>Rickard Magnusson, som jobbar deltid på RIG Malmö, blev i fjol nominerad till titeln "bästa ungdomstränare i Danmark". Vad betyder det för Badminton Sweden att ha så meriterade tränare till vår junior-elit?</strong></p>
<p>- Det är självklart att hög tränarkompetens och duktiga coacher betyder mycket för svensk badmintons fortsatta utveckling. Att öka svenska tränares vilja till utbildning samt att erbjuda bra utbildningar är ett av förbundets prioriterade områden.</p>
<p> <strong>Hur tycker du att organisationen på ett RIG ska se ut? Vilka faktorer är viktigast?</strong></p>
<p>- Planerad och organiserad träning alla veckans dagar och alla pass med samma tränare som ser till helheten för  individen; belastning av rätt sort, vila vid rätt tillfälle och tävlingar som ger utveckling.</p>
<p> </p>
<p>Intressanta synpunkter. När vi pratat träningsmiljö är det många faktorer som samverkar. Det går spalta upp behovet. Fem timmar av det här och sju av detta. Skola, sjukgymnast och gym. Värdegrund, implementering av allt möjligt och personlig utvecklingsanalys.</p>
<p>Allt detta betyder absolut ingenting om det bara är bokstäver på ett papper. Om timmarna inte fylls med kvalitet spelar de inte heller någon roll hur många.</p>
<p>På BG i Malmö har man hittat sin stil och byggt upp en unik miljö. Med långsiktighet och kunskap. Och tillsammans med eleverna skapat Sveriges bästa idrottsgymnasium.</p>
  
  <div class="text-gray-400"> Publicerad: 2016-02-22</div>
  

    </main>

</body>

</html>