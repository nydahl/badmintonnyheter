<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Badminton Sweden Nyhetsarkiv</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Så utvecklar vi Elit/landslag</h1>
  <div class="mb-2 text-xl">Styrelsen organiserar om förbundsarbetet i fem verksamhetsområden. Tidigare har områdena Utbildning, Förenings-/distriktsutveckling, Kommunikation och Serie/tävling presenterats. Nu dags för det sista verksamhetsområde Elit/landslag.
  </div>
    <p><b>Ett område som berör få, det vill säga vår yttersta topp av internationella spelare och ledare, men som påverkar och engagerar många, många fler.</b></p>
<p><b>Nedan följer informationen. Bemanningen av dessa områden pågår och kommer slutföras inom kort.</b></p>
<p>Verksamhetsområdet Elit/landslag kommer arbeta med alla våra internationella spelare och våra landslag precis som VoIB tidigare gjort. Verksamhetsområdet har dock breddats efter årsmötesbeslutet till att nu även omfatta våra stora nationella tävlingar och lagspel. Dessutom kommer det inom området även att arbetas tätt med utbildningssidan. Det eftersom verksamhetsområdet inom sig kommer ha en del av utbildningsgruppens verksamhet i form av gruppen för elittränarutbildningar.</p>
<p>Verksamhetsområdet Elit/landslag kommer att ledas av en styrgrupp där förbundsstyrelsens representant är ansvarig och sammankallande. I gruppen kommer även vår sportchef att ingå som ansvarig tjänsteman. Förutom dessa två kommer en representant från vardera undergrupp i styrgruppen. Styrgruppens ansvar är att fatta beslut inom området som leder oss mot våra långsiktiga internationella mål om bland annat medaljer på mästerskap i Europa.</p>
<p>Mycket av allt arbete med beredning av ärenden och framtagning av underlag till beslut för styrgruppen kommer att ske i fyra undergrupper. Undergruppernas uppgift blir att analysera nuvarande verksamheter och komma med förslag till förbättringar i respektive område för att kunna utveckla verksamheten mot våra högt ställda mål. Dessutom kommer styrgruppen att ha förslag till förbättringar och utveckling som respektive undergrupp får analysera och komplettera.</p>
<p>Undergrupperna är indelade i följande områden:</p>
<p><b><i>Internationell Senior</i></b></p>
<p>Skall arbeta med utvecklingen av seniorlandslagets verksamhet och arbeta med idéer och tankar om hur vi kan hjälpa våra bästa spelare att nå högre nivå än idag. Samtidigt skall man i gruppen tillse att övergången från junior- till seniorverksamheten för våra kommande landslagsspelare fungerar på så bra sätt som möjligt så att fler stannar kvar och utvecklas till duktiga etablerade seniorspelare i Europa. EuroCenter, vårt nationella seniorcenter är en viktig del i seniorernas satsning och även här kommer gruppen att involveras i utveckling och struktur.</p>
<p><b><i>Internationell Junior</i></b></p>
<p>Skall arbeta med samma frågor som ovan nämnts för våra ungdomslandslag. Vi har idag en struktur som skall fortsätta utvecklas. Vi måste arbeta för att få fler spelare i junioråldern att nå högre upp i resultatlistorna på de stora europeiska juniortävlingarna. Vi har idag U13-, U15-, U17- och U19-landslag i benet. Gruppen kommer arbeta med den struktur vi har idag och titta på möjliga förbättringar och förändringar i såväl tränings- som tävlingsupplägg för de aktuella landslagen. Våra idrottsgymnasier är en viktig del för denna målgrupp och även här kommer gruppen att involveras i utveckling och struktur.</p>
<p><b><i>Nationell</i></b></p>
<p>Våra SM-tävlingar såväl individuellt som i lag är basen för denna grupps verksamhet. Förutom SM-tävlingarna har vi valt att även placera våra SGP- och SJT-tävlingar i gruppen. Gruppens uppgift är att tillse att vi skapar bättre och mer attraktiva elitarrangemang i Sverige så att vi på naturligt sätt kan få majoriteten av vår svenska elit att deltaga i större omfattning än tidigare. Gruppen kommer även att arbeta med vilka krav vi kan komma att ställa på de spelare som representerar oss internationellt. Slutligen har gruppen en viktig uppgift i att se hur vi kan öka det internationella deltagandet i våra nationella tävlingar och hur vi kan öka attraktionskraften för alla klubbar och spelare att deltaga i våra svenska topparrangemang. Gruppens samverkan med verksamhetsområde Tävling/serie är viktig då regler och grunderna för våra tävlingar ligger i detta verksamhetsben.</p>
<p><b><i>Utbildning</i></b></p>
<p>Som nämnts tidigare kommer ett fjärde ben att finnas i gruppen. Benet är elittränardelen i Utbildning och i verksamhetsområdet Elit/landslag ingår elittränarutbildningsgruppen av två viktiga skäl. För det första för att attrahera förbundskaptens- och förbundstränarjobb inom Elit/landslag för fler tränare. För det andra för att tillse att såväl nya som befintliga elittränare inom Elit/landslag har en komplett och relevant utbildningsplan och tar del av de utbildningar som krävs för att verka och utvecklas i den internationella miljön.</p>
  
  <div class="text-gray-400"> Publicerad: 2017-04-13</div>
  

    </main>

</body>

</html>