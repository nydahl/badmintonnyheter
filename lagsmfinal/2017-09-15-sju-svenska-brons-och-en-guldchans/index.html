<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Sju svenska brons och en guldchans</h1>
  <div class="mb-2 text-xl">Det blev tuffa semifinaler för svenskarna i Veteran-VM på lördagen. Men en guldchans återstår: Patrik Björkler, som är i final i mixed 45 ihop med ungerska Csilla Forian.Läs Peter Baezas och Nils Carlsons rapporter från Kochi i Indien.
  </div>
    <p><em>Bilden ovan: Stefan Edvardsson och Ulf Svenson vann brons i herrdubbel 45.</em></p>
<p><strong>Rapport från lördagens semifinalspel</strong></p>
<p>Vi visste redan sedan innan att det var tuffa matcher som skulle möta svenskarna i alla sju semifinalmatcherna. Då det var svenskar på båda sidorna i mixed 45-semifinalen så visste vi att minst en finalplats var klar. I de övriga hoppades vi på att det skulle bli minst ett par finalplatser till.</p>
<p>Men trots goda kämpainsatser så var marginalerna inte på den svenska sidan idag. Först ut var mixed 55 och Bengt Mellquist med engelska Sue Sheen som mötte ett thailändskt par. Första set rann iväg kvickt till en 12-21 förlust och i andra hann thailändarna skrapa ihop tre matchbollar innan svenskarna lyckades vända till en 23-21 seger. Det såg lovande ut inför tredje men förhoppningarna grusades snabbt när thailändarna drog iväg till 5-0 och sedan bara utökade ledningen för att till slut vinna med 21-8 i tredje set.</p>
<p>Under tiden som mixed pågick hade även herrdubbel 45 med Stefan Edvardsson / Ulf Svensson startat och även här blev det en knackig start där de indiska motståndarna snabbt tog initiativet och kapade åt sig en ledning de sedan behöll hela setet som vi förlorade med 15-21. Även i andra set såg det likartat ut men svenskarna kom mer och mer in i matchen och gick till slut i kapp till 19-19 och förhoppningarna växte. Tyvärr räckte det inte utan blev en förlust med 19-21 trots att indierna började se rejält skakade ut.</p>
<p>Därefter var det i mixed 50 som Erik Söderberg och Anki Gunners ställdes mot välmeriterat indonesiskt motstånd. Rosiana Tendean vann tre world cup i rad i mixed tillsammans med Rudy Gunawan, så på förhand såg detta ut som en av de allra svåraste matcherna. Men Erik och Anki storspelade och hade tre setbollar vid 20-17 men tyvärr lyckades de inte knipa ihop säcken och förlorade med 20-22 och tappade sedan andra set med klara 12-21.</p>
<p>I mixed 50 nådde inte Nytell/Kaikay upp till nivån från tidigare dagar och förlorade med 11-21, 10-21. Sedan var det dags för herrdubbel 55 där Bengt Mellquist ihop med Per Juul från Danmark mötte ett thailändskt par. Återigen en dålig start med förlust 8-21 i första set och andra startade direkt med underläge. Men återigen en dramatisk vändning och setbollar för svenskarna både vid 20-19 och 21-20 men tyvärr ytterligare en snöplig setförlust med minsta möjliga marginal 21-23. </p>
<p>Enda svenska singelsemifinalen var herrsingel 45 där Ulf Svensson ställdes mot toppseedade dansken Carsten Loesch. En tuff uppgift men Ulf har sett stark ut under veckan så vi hade förhoppningar om en skräll. Även Ulf fick tyvärr en tuff start med förlust 11-21 i första set. Men även denna gång såg vi en svensk som kämpade sig tillbaka in i matchen och när Ulf utjämnade till 20 lika efter att ha haft två matchbollar mot sig växte hoppet bland svenskarna på läktaren. Tyvärr blev det även denna gång en knapp förlust med 20-22.</p>
<p>Sista matchen för dagen var svenskmötet i mixed 45 där Patrik Björkler i par med ungerska Csilla Forian mötte Stefan Edvardsson i par med danska Hanne Bertelsen. Patrik/Csilla spelade bäst och vann med klara 21-13, 21-10. För fyra år sedan på VM i Ankara 2013 stod Patrik, då i par med Jens Olsson, för det senaste svenska VM-guldet. Nu hoppas vi att han upprepar bedriften, men det kommer krävas toppspel då de ställs mot mycket meriterade Ponting/Bradbury från England.</p>
<p>Så det blev totalt sju bronsmedaljer till Sverige:</p>
<p>Mixeddubbel 55 - Bengt Mellquist/Sue Sheen (England)</p>
<p>Herrdubbel 45 – Stefan Edvardsson/Uffe Svenson</p>
<p>Mixeddubbel 50 – Erik Söderberg/Anki Gunners</p>
<p>Mixeddubbel 50 – Magnus Nytell/Grace Kakiay (Holland)</p>
<p>Herrdubbel 55 – Bengt Mellquist/Per Juul (Danmark)</p>
<p>Herrsingel 45 – Uffe Svensson</p>
<p>Mixeddubbel 45 – Stefan Edvardsson/Hanne Linda Bertelsen (Danmark)</p>
<p>Stort grattis säger vi till Er.</p>
<p><img alt="" src="http://iof1.idrottonline.se/globalassets/asvenska-badmintonforbundet/kommunikation/bilder/veteraner/par.stellan.jpg?w=180&h=240" height="240" width="180" /></p>
<p><em>Bild: Pär Lindau och Stefan Hellström på väg in till lördagens bankett - iklädda indiska dräkter. </em></p>
<p><strong>Rapport från torsdagens och fredagens spel</strong></p>
<p>Efter att torsdagens åttondelsfinaler och fredagens kvartsfinaler i Veteran-VM är färdigspelade så kan vi konstatera att det blir åtta medaljer för Sverige.Det är ett mycket bra resultat som ligger mellan de 5 medaljer (2 silver och 3 brons) vi tog i Helsingborg 2015 och de 10 medaljer (1 guld, 4 silver, 5 brons) vi tog i Ankara 2013. Nu gäller det bara att se till att del blir så ädla valörer som möjligt.</p>
<p>Men det kunde med lite tur blivit ytterligare ett par bra medaljchanser. Torsdagen började med att både Christer Forsgren och Cheddi Liljeström ställdes mot seedat motstånd från Malaysia och båda matcherna var täta uppgörelser. När Forsgren förlorat med 25-27, 15-21 efter 35 minuter leder Widoff sin match med 13-11 i tredje men motståndaren gör ett ryck och går i kapp och om för att till slut vinna med 21-17. Två bra möjligheter för oseedade svenskar att skrälla som precis missades.</p>
<p>Men om marginalerna var emot oss i dessa matcher så var det precis tvärtom i herrdubbel 55 där Bengt Mellqvist ihop med danske Per Juul var toppseedade men fick en tuff start. Förlust i första set och underläge med 20-15 i andra såg ut som en snöplig förlust på väg när Bengt skulle serva och höll nerverna i styr och servade hem 7 raka poäng till vinst 22-20 mot ett engelskt par som nog räknat hem segern och sedan blev helt utklassade i tredje set.</p>
<p>Andra som storspelade var Stefan Edvardsson och Uffe Svenson i HD45 som ställdes mot semiseedade rysk/engelska kombinationen Nazarov/Andrews och bjöd på utklassning med 21-10, 21-10. Stefan följde sedan upp det med att tillsammans med danska Hanne Linda Bertelsen slå ut semiseedade engelska paret Andrews/Blair.</p>
<p>Så inför fredagens kvartsfinalspel såg det riktigt bra ut där alla svenska toppnamn hållit sina seedningar plus ett par positiva överraskningar. Tyvärr började fredagen i moll då andraseedade paret Björkler/Ponting i HD50 överraskande fick stryk mot ett thailändskt par i en tuff tresetare. Även våra tredjeseedade EM- och All Englandmästare par i HD50 Söderberg/Nytell åkte ut efter att de haft ledning med 20-18 i tredje set. Anki Gunners i par med Engelska Diane Durston tappade en plats i semi med minsta möjliga marginal 19-21 i tredje. Semiseedade Bengt Mellqvist strax därefter åkte ut i kvarten HS55 mot en indier. Ingen bra början på kvartsfinaldagen, men det skulle trots allt sluta betydligt bättre.</p>
<p>Vändningen började med att Stefan Edvardsson tillsammans med Uffe Svenson enkelt slog ett indiskt par med klara 21-5, 21-10  och avslutade med att dessutom avancera till semi i mixeddubbel 45. Däremellan blev det tyvärr en förlust i HS45 där även Magnus Gustafsson stötte på patrull i kvartsfinalen mot dansken Carsten Loesch. Bättre gick det för Uffe Svenson som vann över indiskt motstånd och nu ställs mot Loesch i semifinalen.</p>
<p>Övriga semifinalister är Stefan Edvardsson/Hanne Linda Bertelsen (Danmark) i mixeddubbel 45, Patrik Björkler/Csilla Gondane Forian (Ungern) i mixeddubbel 45, Erik Söderberg/Anki Gunners samt Magnus Nytell/Grace Kakiay (Holland) i mixeddubbel 50, Bengt Mellqvist/Per Juul (Danmark) i herrdubbel 55, och Bengt Mellqvist/Sue Sheen (England) i mixed 55.</p>
<p>Matcherna här i Rajiv Gandhi Indoor Stadium börjar imorgon klockan 10.00 lokal tid, 3,5 timme före svensk tid.</p>
<p><a href="http://bwf.tournamentsoftware.com/sport/matches.aspx?id=DD6D7F17-F0D3-4907-BB07-B0F3AE135BEE&d=20170914" target="_blank">Här följer du resultaten</a>.</p>
  
  <div class="text-gray-400"> Publicerad: 2017-09-15</div>
  

    </main>

</body>

</html>