<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Viktiga frågor på Förbundsmötet</h1>
  <div class="mb-2 text-xl">Sanktions- och licensavgifternas storlek. Och Idrottslyftspengarna. Det är viktiga frågor på det kommande Förbundsmötet 2016.
  </div>
    <p>Den 1-2 oktober äger Förbundsmötet rum. Under fliken ”Förbundsmötet 2016” i rullgardinsmenyn under Förbundet hittar du all information.</p>
<p>Redan tidigare har du där kunnat läsa de sex motioner som kommit in inför mötet. Nu kan du även läsa förbundsstyrelsens yttranden över motionerna, liksom de två propositioner som styrelsen har lagt. Här är två frågor som säkerligen kommer att diskuteras nogsamt och ingående på förbundsmötet innan beslut tas.</p>
<p>O Proposition nr 1 om ändrade licens- och sanktionsavgifter</p>
<p>Bakgrunden är den höjning av sanktionsavgifterna som genomfördes 2013 – för att stärka förbundets då hårt ansatta ekonomi och även täcka inkomstbortfallet när licensavgifterna samtidigt sänktes. Licensavgiften sänktes för att locka fler att tävla, och det blev också resultatet.</p>
<p class="Default">Men kritiken mot beslutet har vuxit, särskilt bland klubbarna i Stockholmsdistriktet. Vid det förra förbundsmötet i september 2015 behandlades en motion om sänkning av sanktionsavgiften med 50 procent. Motionärernas kritik gick i princip ut på två saker: de höjda sanktionsavgifterna hade lett till färre tävlingsstarter, samtidigt som klubbarnas ekonomi försämrats.</p>
<p class="Default">Den sittande förbundsstyrelsen avstyrkte motionen. Den huvudsakliga motiveringen var att förbundet riskerade att förlora nödvändiga sanktionsintäkter på 750 000 kr. Förbundsmötet avslog också motionen, men gav den nya styrelsen i uppdrag att se över möjligheten att förändra sanktionsavgiften i linje med motionärens önskemål. Styrelsen har därför arbetat fram ett förslag efter kontakter med distrikten, och efter möten med Badminton Stockholm och flera Stockholmsklubbar.</p>
<p class="Default">Förslaget går ut på att sanktionsavgiften sänks väsentligt, medan licensavgiften höjs – också det rejält. Tanken är att förbundets ekonomi inte ska försämras, samtidigt som antalet tävlingsstarter ska öka och klubbarnas ekonomi förbättras.</p>
<p class="Default">O Idrottslyftspengarna</p>
<p class="Default">Två motioner har kommit in angående hur Idrottslyftspotten ska fördelas. Båda vill radikalt minska förbundets del, men sedan skiljer sig motionerna åt.</p>
<p>Halmstads BMK:s motion går ut på att föreningsdelen av Idrottslyftet för 2017 endast får disponeras av badmintonföreningar.  Den lokala verksamheten ska få disponera hela föreningspotten för sina utvecklingsambitioner. Så här skriver klubben:</p>
<p>”Avsikten med föreningsdelen har alltid varit att den ska användas till lokalt utvecklingsarbete inom ramen för Riksidrottsförbundets anvisningar och endast kan sökas av lokala föreningar anslutna till lokalförbunden.”</p>
<p>Den andra motionen kommer från Region Syd. Den går ut på att tilldela distrikten en avgörande roll. Så här står det i motionen:</p>
<p>”Region Syd ger härmed förslaget att distrikten får i roll att fördela idrottslyftspotten.<br /> - Via distrikten lokalt besluta hur de ekonomiska medlen bäst nyttjas och koordineras för önskad utvecklingseffekt i sin geografiska region. En till två personer utses i varje distrikt som agerar kontakt- och resurs-person i föreningsutvecklingsfrågorna.  90% av hela föreningspotten på ca 1,8-2,0 miljoner kr ska fördelas till distrikten baserat på antalet föreningar. Resterande 10% nyttjas centralt för att skapa utbildning/utvecklingsträffar för ansvariga personer i distrikten.”</p>
<p>Förbundsstyrelsen föreslår i sina yttranden att båda motionerna avslås. Så här skriver styrelsen: ”Förbundsmötet beslutade i september 2015 att tillstyrka förbundsstyrelsens proposition rörande idrottslyftsmedel och föreningsutvecklare. Det beslöts då att förbundsstyrelsen framöver fick förtroendet att nyttja idrottslyftets föreningspott i syfte att nå de av förbundsmötet beslutade målen.”</p>
<p>Styrelsen framhåller att det nuvarande sättet att använda Idrottslyftspotten är rätt, och att utvecklingen under 2016 varit god: </p>
<p>”Vi har tagit nästa steg i utvecklingen bl.a. genom anställning av en föreningsutvecklare, en utbildningsansvarig och en utvecklingschef. De har uppdraget att strukturera upp våra utvecklingsprocesser och tillsammans med distrikt och klubbar bygga strategier för samverkan och gemensam utveckling över hela landet. Förbundsstyrelsen har i samarbete med utvecklingschefen definierat mätbara parametrar för vårt mål ”Dubbelt så stora, Dubbelt så bra”. Detta är viktigt för att kunna prioritera, samordna, planera och inte minst kvalitetssäkra verksamhetsutvecklingen. En annan åtgärd som stöder både samverkan, långsiktighet och motionärernas visionära tänk är den handlingsplan som utvecklingschefen tillsammans med personalen på förbundet arbetat fram. Redan med erfarenhet av perioden 2016 kan vi se positiv effekt på samverkan över hela landet genom det arbete föreningsutvecklaren gjort.”</p>
<p>Samtidigt ser styrelsen positivt på förslaget att stärka distriktens roll. Därför föreslår styrelsen att förbundsmötet ska ge i uppdrag åt utvecklingschef Hans Brehnfors att, tillsammans med distrikten, arbeta för att stärka distriktens roll samt samverka gällande koordinering av idrottslyftsmedel.</p>
<p>Allt material om förbundsmötet, inklusive propositioner, motioner och yttranden, hittar du under fliken ”Förbundsmötet 2016”, som ligger i rullgardinsmenyn under ”Förbundet”. <a href="http://www.badminton.nu/forbundet/forbundsmotet2016/">Eller så kan du gå vidare direkt här.</a></p>
<p class="Default"> </p>
  
  <div class="text-gray-400"> Publicerad: 2016-09-10</div>
  

    </main>

</body>

</html>