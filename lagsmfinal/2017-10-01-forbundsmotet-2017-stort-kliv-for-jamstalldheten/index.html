<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Badminton Sweden Nyhetsarkiv</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Förbundsmötet 2017 - Stort kliv för jämställdheten</h1>
  <div class="mb-2 text-xl">Ökad jämställdhet inom förbundet och nya namn i styrelsen - det är några av punkterna som beslutades om under helgens förbundsmöte. Här följer en rapport om de viktigaste besluten.
  </div>
    <p><em>Bild: Den nysammansatta styrelsen efter årsmötet. Fr. v. Mikael Nilsson, Elisabeth Bademo, Tommy Theorin (ordf), Peter Sidvall, Mia Lekberg, Peo Johansson, Cecilia Segerqvist Lunell.</em></p>
<p>Svenska Badmintonförbundet har under helgens förbundsmöte tagit beslut om ökad jämställdhet i styrelsen, bland förbundskaptener och i styrgrupper. Beslutet innebär att könsfördelningen i styrelse, bland förbundskaptener och i styrgrupper ska vara 40-60. Det enligt den proposition som styrelsen lagt och bifölls på årsmötet.</p>
<p>− Vi vill vara ett ledande förbund när det gäller jämställdhet, säger förbundets styrelseordförande Tommy Theorin.</p>
<p>Beslutet att öka jämställdheten inom svensk badminton kommer att träda i kraft de kommande åren. Till verksamhetsåret 2018/2019 kommer styrelsen sättas samman enligt stadgeändringen om att inget kön ska ha mindre än 40 procents representation. Förändringen innebär att styrelsen som består av ordförande samt sex övriga ledamöter ska ha tre kvinnliga och tre manliga övriga ledamöter, något styrelsen redan har idag.</p>
<p>Fördelning om 40-60 mellan könen kommer även de närmaste åren drivas igenom bland förbundskaptener/förbundstränare ungdom och senior och i förbundets fem styrgrupper. Till säsongen 2019/2020 ska målen allra senast vara uppnådda.</p>
<p>− Beslutet är en tydlig markering att vi vill arbeta än mer fokuserat på frågan om en jämställd idrott och ligga i framkant i det arbetet. Vi har en bit att gå även om vi har en sport där killar och tjejer redan tränar och tävlar tillsammans, säger styrelsens vice ordförande Elisabeth Bademo.</p>
<p>Under förbundsmöteshelgen fick deltagarna också delta på ett seminarium på temat jämställd och inkluderande idrott som hölls av Kristoffer Berg från SISU. Bland det som diskuterades var bland annat genusordningen och inbyggda manliga normer där det behövs mycket arbete för att komma till en förändring.</p>
<p>Förbundsstyrelsen fick även nya ledamöter under årsmötet. Mia Lekberg och Peo Johansson valdes in som styrelseledamöter på två år och Mikael Nilsson valdes in som styrelseledamot på ett år. Cecilia Segerqvist Lunell som redan varit ledamot under en ettårsperiod valdes även hon in på en ny tvåårsperiod.</p>
<p>Förbundsordförande Tommy Theorin omvaldes som förbundsordförande tillika styrelsens ordförande på ett års tid.</p>
  
  <div class="text-gray-400"> Publicerad: 2017-10-01</div>
  

    </main>

</body>

</html>