<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Badminton Sweden Nyhetsarkiv</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Fest i Sydamerika - Sverige slog Peru</h1>
  <div class="mb-2 text-xl">Det svenska juniorlandslaget stod emot läktartrycket. I lördagens lagmatch mot hemmanationen Peru i Junior-VM vann Sverige med klara 3-0. Nu väntar Frankrike.
  </div>
    <p><em>Bilden ovan: Emma Karlsson gjorde en fin prestation och vann en rysarsingel mot Peru trots mäktigt läktartryck.</em></p>
<p> </p>
<p>Är det några som kan heja och sjunga så är det sydamerikanerna. De älskar sitt lag och gör allt för att få deras spelare att prestera över sin förmåga. Emma Karlsson fick känna på den sydamerikanska klacken rejält när Sverige utan större problem vann lagmatchen mot Peru.</p>
<p>Morgan Lidman inledde dagen i herrsingel och spelade stabilt och klokt mot en betydligt svagare peruan. Morgan vann utan att förta sig med 21-10, 21-9. I det tempo som peruanen kunde spela i är Morgan omutlig med sin graciösa stil och sina precisa slag.</p>
<p>Sedan kom dagens riktiga rysare. Emma hade som nämnts fått ansvaret i damsingeln och efter bra start hade hon ledning 15-13 i första set. Från det läget tappade hon 11 raka bollar och hela arenan kokade i sånger och dans. Emma såg liten och trött ut efter 15-21, 0-3 och publiken är i extas. Då plötsligt reste sig Emma igen och tog över fullständigt i matchen, vann 21 bollar när motståndaren bara tog 5. Mycket imponerande med det tryck hon absolut kände i detta läge. Tredje set blev sedan ett gigantiskt drama. Ingen av spelarna hade större försprång än två bollar och vid 20-19 skaffade sig Emma sin första matchboll. Det skulle dock inte räcka med den utan hon behövde ytterligare två innan Emma till slut kunde vinna setet och matchen med 23-21. Spelmässigt en bra insats och upplevelsemässigt måste det varit en av Emmas största badmintonupplevelser hittills. Grym upplevelse även från sidan. Tack Emma!!</p>
<p>I herrdubbeln, dagens avslutningsmatch är helt enkelt paret från Peru för dåliga. Det krävs ingen överprestation från Carl Harrbacka och Morgan Lidman som spelar stabilt och vinner i två raka set.</p>
<p>Klara 3-0 alltså till slut och med den segern kan vi konstatera att vi slagit det bästa sydamerikanska laget. Det var en rolig tillställning och trycket på läktaren kommer vi inte att glömma i första taget.</p>
<p>Emma Karlsson/ Johanna Magnusson och Moa Sjöö/Carl Harrbacka behövde aldrig ta av sig överdragskläderna inför de två avslutande matcherna då matchen bryts efter tre vinster.</p>
<p>Nu väntar Frankrike i match om 17-18 plats. Vi blir alltså som sämst 18:e i detta VM. Vi träffar som kortast den danske utvecklingschefen som tycker Sverige har ett starkare lag än på flera år och han beklagar verkligen den snöpliga Englandsförlusten.</p>
<p>Hade vi slagit England hade vi varit enda lag som besegrade något av de 16 seedade lagen i turneringen. Nu blev det inte så och därför kämpar vi nu om plats 17. Enligt det preliminära tidsschema vi sett kommer matchen att spelas i dag kl 14.30 svensk tid och vi hoppas naturligtvis matchen sänds på en av TV banorna.</p>
<p>17 eller 18 i världen var inte så mycket att jubla över innan sporten kom med i OS 1992, men därefter har det skett en enorm utveckling av antalet spelare världen över. Det satsas enorma resurser hos många av våra europeiska grannar från statliga medel, men man kan konstatera att den asiatiska dominansen är större än någonsin. Enda land som lyckades bryta den asiatiska totaldominansen var Danmark som slog ut andraseedade Korea i gruppfinalen. Det var en mycket fin prestation av Danmark. Man skall dock beakta att Korea kom med sitt U17-lag. Koreas bästa U19-spelarna finns tydligen på någon seniortävling denna vecka vilket känns lite märkligt. Förutom Danmark som slåss om platserna 5-8 har vi från Europa Tyskland som kämpar om plats 9-12, Spanien, Holland och England som kämpar om platserna 13-16. Slår vi Frankrike blir vi sexa i Europa. Bland de tolv bästa länderna i världen har vi tio asiatiska på detta VM.</p>
<p>Jag lämnar Lima och Peru i dag söndag förmiddag och skickar därför stafettpinnen nu vidare till Sara Persson som tar över och rapporterar fortsättningen. Vill passa på att tacka för alla trevliga kommentarer från er därhemma om rapporteringen härifrån.</p>
<p>Forza Sweden !!</p>
  
  <div class="text-gray-400"> Publicerad: 2015-11-08</div>
  

    </main>

</body>

</html>