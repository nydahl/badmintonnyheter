<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Badminton Sweden Nyhetsarkiv</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Sahlbergs dubbelsatsning ger resultat i singel</h1>
  <div class="mb-2 text-xl">Magnus Sahlberg har egentligen lagt singelspelet bakom sig och ska i fortsättningen satsa på dubbel och mixed. Då lyckas han som bäst i just singel. Gårdagens vinst i elitserien över Sverige-ettan Henri Hurskainen – efter 11-9 i golden set – var en skräll. Magnus bragd hjälpte dock inte hemmalaget BK Carlskrona så mycket eftersom de föll med 2-5 mot gästande Malmö BK.
  </div>
    <p>Magnus Sahlberg var nöjd, men drog inte för höga växlar på sin vinst över Hurskainen.</p>
<p>   -Han kom nyligen hem från tävlingar i Asien och var förmodligen inte i bästa form. Jag tror han kan lyfta sitt spel några nivåer till.</p>
<p> </p>
<p>Sahlberg och Hurskainen bjöd hur som helst på en bra publikmatch. Många långa bolldueller och ibland snabba tempoväxlingar.</p>
<p>   -Min taktik var att hålla nere tempot så mycket det gick och bara kämpa. Det gick vägen, men jag var rejält trött, sa Sahlberg.</p>
<p> </p>
<p>Han vann första set med 21-18, föll i andra med 16-21 och i det läget var det fördel Hurskainen. Vid underläge 6-8 i golden set såg Sahlberg sliten ut, men med kämpatakter, publiken på sin sida och tillräcklig kyla så kunde han vinna med två bollars marginal. Men framgången triggar inte igång någon ny singelsatsning.</p>
<p>   -Nej, jag har problem med ett knä så singelträning och matcher sliter för hårt. Men dubbelträningen har faktiskt gjort mig bättre i singel. Kroppen är inte så sliten och jag har blivit snabbare. Detta var min första bra singelmatch på riktigt länge, summerade Magnus Sahlberg.</p>
<p> </p>
<p>Hans seger innebar reducering till 1-4 för hemmalaget som fick en tung start. Gästerna vann enkelt båda herrdubblarna och hoppet om reducering stod till damdubbeln där Emelie Lennartsson/Frida Mattsson var nära att rubba Louise Eriksson/Amanda Wallin. De senare var dock starkare och hade mest kyla i slutet av seten, vilket gav 22-20, 21-19. I damsingeln hängde hemmalagets Frida Mattsson bra i början av seten mot MBK:s Ellinor Widh, men tappade på sluttampen och det blev till slut ganska enkelt för Malmötjejen.</p>
<p> </p>
<p>När Sahlberg gjorde sin heroiska match mot Hurskainen kämpade samtidigt hemmalgets Linus Conrad i andrasingeln mot Andrés Nilsson för att om möjligt ge hemmalaget chansen till en poäng. Linus, som nyligen varit sjuk, var nära att vända matchen i andra set, men vid 19-19 knöt Nilsson ihop säcken. BKC snyggade till siffrorna genom att vinna den avslutande mixeddubbeln.</p>
<p> </p>
<p>Av Mikael Svensson</p>
  
  <div class="text-gray-400"> Publicerad: 2012-01-19</div>
  

    </main>

</body>

</html>