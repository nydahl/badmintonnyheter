<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Felix ser fram emot VM-debuten</h1>
  <div class="mb-2 text-xl">Felix Burestedt har en spännande månad framför sig. Först gör han debut i VM i Skottland, och därefter går flyttlasset till danska Holbaek. – Har jag en bra dag kan jag tampas med toppspelarna, säger han.
  </div>
    <p><em>Bilden ovan: Felix Burestedt gör VM-debut i skotska Glasgow den 21-27 augusti. Foto: Mark Phelan, Badminton Europe.</em></p>
<p>Felix Burestedt, 22 år, representerar Halmstad Badminton och är en av Sverige mest lovande badmintonspelare. Det senaste året har han tagit steget in i landslaget. I april gjorde han EM-debut i Kolding, Danmark. Där blev det dock stopp i första matchen mot den starke hemmaspelaren Emil Holst.</p>
<p>Nu ser Felix fram emot att göra debut i VM, som går den 21-27 augusti i skotska Glasgow. Felix blir där ensam svensk i herrsingel eftersom vår singeletta Henri Hurskainen rehabtränar efter sin korsbandsoperation.</p>
<p>- Jag ser verkligen fram emot VM-spelet. Det är första gången jag är med på ett så stort evenemang och jag hoppas på en härlig och bra upplevelse, säger Felix.</p>
<p>Han har förberett sig noggrant inför VM. Inte minst har han arbetat intensivt för att stärka ett knä som stört honom under lång tid. Felix dras med ett så kallat ”hopparknä” (en inflammation vid knäskålssenan), och i våras la han upp en plan tillsammans med en sjukgymnast och jobbade stenhårt för att rehabilitera och stärka knät.</p>
<p>- I dag känns det bra, men det jobbiga är att jag aldrig riktigt vet hur det ser ut om ett tag. Men nu har jag kunnat öka belastningen utan att få några bakslag, berättar han.</p>
<p>Sedan en tid har Felix kunnat träna rejält hårt på badmintonbanan, och under de närmaste veckorna före VM tränar han på Eurocenter i Uppsala där de övriga VM-resenärerna finns: damdubbelparet Clara Nistad/Emma Wengberg (Täby), mixedparet Nico Ruponen/Amanda Högström (Fyrisfjädern) och herrdubbelparet Richard Eidestedt/Nico Ruponen (Fyrisfjädern).</p>
<p>- Det är viktigt och nyttigt för mig att komma till centret i Uppsala och träna med de andra spelarna och förbundskapten Anders Kristiansen. Jag ser fram emot att hitta den riktigt härliga VM-stämningen!</p>
<p>Felix, i dag på plats 133 på världsrankingen i herrsingel, ser realistiskt på sitt VM-deltagande.</p>
<p>- Jag hoppas att kunna vinna åtminstone en match, men det beror självfallet på lottningen. Får jag en gynnsam lottning och presterar mitt allra bästa kan jag skaka om toppspelare.</p>
<p>- Men jag vet också att jag är uttagen för framtiden, lite för att se och lära…</p>
<p>Efter VM väntar ett annat äventyr. I månadsskiftet augusti-september flyttar Felix från Malmö till danska Holbaek, där han blir en av spelarna på Badminton Europes nystartade träningsanläggning ”Centre of Excellence”.</p>
<p>Tanken med centret är att erbjuda europeiska spelare goda möjligheter till daglig träning och sparring, och därmed stärka både spelarna som individer och europeisk badminton som helhet. Andra klara spelare för Holbaek-centret är till exempel Milan Ludik från Tjeckien och Zvonimir Durkinjak från Kroatien. Flera andra spelare, både herrar och damer, är på ingående.</p>
<p>För Felix är träning i Danmark inget nytt. Han har under flera år tränat både i Malmö och i sin danska klubb Solröd Strand.</p>
<p>Men från och med den 1 september behöver han inte pendla till träningen i Danmark utan ska både bo och träna på centret i Holbaek. På centret blir det träning två gånger per dag, sex dagar i veckan.</p>
<p>- Det började med att jag hörde om satsningen i Holbaek och att hel del duktiga spelare skulle dit. Så jag kollade om jag kunde få gästspela där några gånger i veckan. Men då blev jag inbjuden till en ”Selection camp” och fick där ett mycket gott intryck av hela satsningen, berättar Felix.</p>
<p>Och uppenbarligen var uppskattningen ömsesidig. Så Felix sa ja när han fick möjlighet att flytta till Holbaek-centret och ta steget in i satsningen på heltid. I första skedet under 2017 och 2018.</p>
<p>- Det blir mycket skönt att i princip få allt samlat på ett ställe. Det innebär att jag kan fokusera på badminton, och få bra träning och sparring. Det blir också spännande att få vara kontinuerligt i en internationell miljö och lära känna spelare från andra länder, säger Felix.</p>
<p>Han kommer dock att träna två gånger i veckan med klubben i Solröd Strand, som precis som Holbaek ligger på Själland. Så resorna blir inte alls så långa som tidigare.</p>
<p>Felix kommer även att spela både för Halmstad i Svenska Badmintonligan (SBL) och för Solröd Strand i den danska ligan.</p>
<p>- Min satsning möjliggörs av att jag får stöttning från både Halmstad, Solröd Strand och centret i Holbaek. Det känns verkligen bra!</p>
<p> </p>
  
  <div class="text-gray-400"> Publicerad: 2017-07-30</div>
  

    </main>

</body>

</html>