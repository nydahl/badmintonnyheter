<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Badminton Sweden Nyhetsarkiv</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Påvelund klara för SBL</h1>
  <div class="mb-2 text-xl">Svenska Badmintonligan får ett nytt tillskott säsongen 2018/2019. Påvelund blev under helgens kval klara för spel i högsta ligan. Därmed står det också klart att Spårvägen trillar ur efter sex raka säsonger i SBL.
  </div>
    <p>Kvalet till SBL inleddes redan under lördagen med två matcher i Sportarenan i Åkered. Västra Frölunda besegrade då Spårvägen med 4-2 och Påvelund vann över stockholmarna med 6-0. Därmed var det upplagt för ett lokalt derby mellan Västra Frölunda och Påvelund om SBL-platsen under söndagen. Den som väntade sig dramatik fick dock se sig besviken.</p>
<p>Påvelund mönstrade en stark matchtrupp som bjöd på imponerande badminton. De kunde till sist vinna med 5-1 mot Västra Frölunda. Påvelund gick segrande i två set i samtliga matcher bortsett från mixeddubbeln som de förlorade.</p>
<p>- Frölunda har ett riktigt bra ungt gäng som jag tyckte bjöd på motstånd inledningsvis och det blev en rolig match. Men sen är vi väldigt stark när vi kommer igång. Det känns riktigt bra just nu, vi har fått ihop en bra grupp som trivs ihop och spelar bra badminton, säger Påvelunds lagledare Asger Madsen.</p>
<p>Danska Line Christophersen visade styrka och vann både i damsingel och damdubbel tillsammans med Laura Sarosi. Även i herrsinglarna var Påvelund starka, där vann Joshua Eipe och Christian Lind Thomsen sina matcher komfortabelt. I herrdubbel var de tidigare landslagsspelarna Mattias Borg/Magnus Sahlberg från Påvelund nivån vassare än ungdomslandslagens August Björkler/Joel Hansson från Frölunda. Västra Frölundas delseger kom i mixeddubbel genom Gustav Björkler/Sanne Ekberg.</p>
<p>För Påvelunds del påbörjas nu förberedelserna inför en säsong i SBL - och målsättningen är hög.</p>
<p>- Får vi behålla det lag vi har och kanske förstärka med någon spelare till så har vi bra chans på topp fyra. Vi har ett bra lag redan nu och jag tror att vi kommer att höja oss mot bättre motstånd. Samtidigt är det svårt att veta hur bra de andra lagen förstärker. Jag är inte på något sätt kaxig, det är en målsättningen som vi måste ha med det här laget, säger Asger Madsen.</p>
<p>I och med Påvelunds avancemang till SBL så degraderas samtidigt Spårvägen efter sex säsonger i den högsta ligan.</p>
<p><a href="http://badmintonsweden.tournamentsoftware.com/sport/teammatch.aspx?id=F26F238A-DE01-41C2-A7DE-08B92432334D&match=877" target="_blank">Här hittar du resultaten från söndagens avgörande match</a></p>
  
  <div class="text-gray-400"> Publicerad: 2018-05-13</div>
  

    </main>

</body>

</html>