<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Junior-VM startar idag!</h1>
  <div class="mb-2 text-xl">Alla är nu på plats.
  </div>
    <p>Tidigt, tidigt söndag morgon sammanstrålar vi på Arlanda: Morgan Lidman, Calle Harrbacka, Viktor Aglinder, Moa Sjöö och Anne Forsell samt Viktors föräldrar Joel och Cecilia som ska vara med i Lima första veckan för att se gruppspelet.</p>
<p> </p>
<p><img src="http://iof1.idrottonline.se/link/f7e0c58f1a394b10ba6b5fa316613cc3.aspx?w=550&h=0" alt="IMG_2867" /></p>
<p><em>Viktor, Moa, Morgan och Carl.</em></p>
<p><em><br /></em></p>
<p>Vår första anhalt är Amsterdam, där vi landar efter två timmars flygning. Väl inne i transithallen på Shiphol-flygplatsen ringer förbundskapten Peter Kapetz för att meddela att de flyg som han, Elin Svensson, Emma Karlsson och Johanna Magnusson skulle ta från Göteborg respektive Köpenhamn har blivit inställda på grund av dimma. Ombokning har gjorts till andra flighter men de kommer att bli ett dygn försenade till Lima! Stor besvikelse förstås, det är inte bra att bara få en dag på sig för tidsanpassning och acklimatisering, men tyvärr inte mycket att göra åt detta. Det är flera lag som råkat ut för detta, bland annat det danska.</p>
<p> </p>
<p>Vi får vänta några timmar på Shiphol, och passar på att äta lunch där. När det är dags att gå ombord på Limaflyget möter vi en hel del badmintonfolk vid gaten, bland annat är Kinas stora trupp där. Flygresan till Lima går non-stop och tar ganska exakt tolv timmar. Under den tiden hinner vi se på film, läsa, äta några gånger men tyvärr inte sova så mycket som vi borde. Vi landar på Jorge Chavez-flygplatsen i Lima klockan 19 lokal tid, helt enligt plan. I ankomsthallen möts vi av unga, glada badmintonvolontärer i orange tröjor som hälsar oss välkomna och ser till att vi får transport till vårt hotell. Det är mörkt ute men varmt, runt 18-19 grader. Färden till hotellet tar ungefär en halvtimme och går i stadsmiljö hela tiden.</p>
<p>Trafiken är mycket tät och det myllrar av folk överallt trots att det är kväll. Det märks redan nu att Lima är en gigantisk stad, här bor nära 9,5 miljoner människor.</p>
<p> </p>
<p>Efter att ha sammanstrålat med förbundskapten Christer Andersson, som redan varit i Peru i några dagar och bland annat besökt Machu Picchu, installerar vi oss i våra rum på Hotel Tinkus Inn som ligger centralt i stadsdelen Miraflores, och för övrigt kryllar av badmintonspelare som ska vara med och tävla. Sedan går vi ut och äter middag på en näraliggande restaurang. TRÖTTA men nöjda med att vara på plats somnar vi därefter i våra sängar, ganska exakt ett dygn efter det att vi steg upp! Tidsskillnaden mellan Peru och Sverige är sex timmar, så när klockan är tio på kvällen här är den redan fyra på morgonen nästa dag hemma i Sverige.</p>
<p> </p>
<p>Vår första dag i Lima börjar med en långpromenad efter frukost. Det känns skönt att få igång kroppen efter så mycket stillasittande det senaste dygnet. Det blir en runda ner till havet, 1,5 kilometer från hotellet. Temperaturen ligger på ungefär 20 grader och det är disigt, vilket det ofta är här. Perfekt väder för utomhusträning. Nu får vi också en bättre uppfattning om hur staden ser ut, och den är mer intensiv och också fräschare än vi hade väntat oss.</p>
<p> </p>
<p>På eftermiddagen får vi transport till tävlingsarenan ”Villa Deportiva Nacional” eller ”The VIDENA” som den också kallas. Arenan är en av Perus främsta idrottsanläggningar och inrymmer träningscenters för bland annat badminton, fotboll, volleyboll, cykling och brottning.</p>
<p><img src="http://iof1.idrottonline.se/link/8cb07141b6c74240b9795450cd54decd.aspx?w=550&h=0" alt="IMG_1400" /></p>
<p> </p>
<p>Badmintonhallen är ganska liten men modern och det går snabbt att spela in sig i den. Christer tycker att det borde synas mer i hallen att det är ett VM som ska spelas; mer utsmyckningar med blommor, skärmar och liknande, men det kanske görs iordning till tävlingsstarten. Våra förberedelser hemma har gått bra eftersom nästan alla varit skadefria och mår bra. Moa skadade sig lite i knät så sent som på träningen i tisdags men med rätt tejpning ser det ut som om hon kommer att kunna prestera på topp.</p>
<p> </p>
<p>- Våra förväntningar är att komma minst tvåa i gruppen, även om det blir tufft med de båda seedade lagen Taiwan och England i gruppen. säger Morgan.</p>
<p> </p>
<p>Hälsningar från</p>
<p>Morgan, Calle, Viktor och Moa</p>
  
  <div class="text-gray-400"> Publicerad: 2015-11-03</div>
  

    </main>

</body>

</html>