<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Simon inspirerar till badmintonfest!</h1>
  <div class="mb-2 text-xl">Simon Pettersson, tolv år, spelar badminton med protes på vänsterbenet. Nu är han grunden till att Fyrisfjädern i Uppsala tillsammans med Barncancerfonden arrangerar idrottsfesten ”Badminton of Hope”.
  </div>
    <p>Simon var bara nio år gammal när läkarna konstaterade att han hade fått skelettcancer.</p>
<p>- Det kändes väldigt konstigt när jag fick beskedet. Det var svårt att förstå och ta in, berättar han.</p>
<p>I tio månader bodde han på sjukhuset där han fick behandling. Läkarna var också tvungna att amputera vänsterbenet så att cancern inte skulle sprida sig.</p>
<p>I dag är Simon frisk från cancern. Och protesen har blivit en del av hans vardag.</p>
<p>- I början gjorde den rejält ont. Men nu har jag vant mig och har den varje dag, säger han.</p>
<p>Han ser inte heller protesen som ett hinder.</p>
<p>- Nej, mer som en utmaning. Visst begränsar den mig i vissa lägen, men jag försöker göra allt man kan göra med den.</p>
<p>En sak han gör är att spela badminton. Första gången besökte han Fyrisfjädern med sin skolklass. Men numera tränar han en gång i veckan i en av Fyrisfjäderns Para-badmintongrupper.</p>
<p>- Det är fantastiskt roligt att spela badminton. Och det går bättre för varje gång jag tränar. Jag hoppas också snart kunna träna två gånger i veckan, säger Simon.</p>
<p>Vad är du bäst på?</p>
<p>- Mitt bästa slag är nog clearen, sedan har jag hyfsat bollsinne också, berättar han.</p>
<p>Just Simon är inspirationskälla till ”Badminton of Hope” - den badmintonfest för hela familjen som Fyrisfjädern arrangerar lördagen den 26 september ihop med Barncancerfonden.</p>
<p>Alla är välkomna att för anmälningsavgiften 100 kr spela badminton i hela fem olika hallar i Uppsala. Det är ett evenemang för att sprida Barncancerfondens budskap, för att inspirera fler att spela badminton och för att samla in pengar. De medel som kommer in delas lika mellan Barncancerfonden och Fyrisfjäderns ungdomssatsning ”En bra start” där Para-badmintongrupperna ingår. Vill man skänka mer pengar än sin anmälningsavgift går det naturligtvis bra, och man kan också skänka pengar utan att spela.</p>
<p>Simons tränare Felix Carlsten är projektledare för satsningen.</p>
<p>- Det är ett privilegium att få göra det här ihop med Barncancerfonden, och vi hoppas att både kunna få in pengar och öka engagemanget för badminton. Vi hoppas att alla deltagare ska ha en riktigt rolig dag, säger Felix.</p>
<p>Han vill inte sätta ett penningmål för dagen. Men han hoppas på 200-300 deltagare.</p>
<p>- Vi ser det här som ett första test. Förhoppningen är att ”Badminton of Hope” ska återkomma årligen och att fler klubbar ska delta, säger han.</p>
<p>Simon Pettersson hoppas att dagen ska göra att fler människor får upp ögonen för badmintonsporten.</p>
<p>- Badminton är en utmärkt sport för barn med olika funktionsnedsättningar, säger han.</p>
<p>Själv vill han i framtiden någon gång också gärna spela tävlingar.</p>
<p>- Ja, det vore enormt roligt. Det var så himla kul när jag fick se en seriematch här i Fyrisfjädern. Oj, vad inspirerande det var.</p>
<p>Simon har även ett annat mål i sikte. Det hänger ihop med den andra sport han utövar – nämligen golf.</p>
<p>- Snart ska jag få ta mitt gröna kort. Jag ser fram emot det, säger han.</p>
<p> </p>
<p>Vill du veta mer om ”Badminton of Hope”? Kontakta då projektledaren Felix Carlsten, telefon 0722 502900, eller gå in på sajten badmintonofhope.se.</p>
  
  <div class="text-gray-400"> Publicerad: 2015-09-17</div>
  

    </main>

</body>

</html>