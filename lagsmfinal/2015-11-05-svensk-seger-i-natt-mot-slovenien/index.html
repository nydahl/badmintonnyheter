<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Svensk seger i natt mot Slovenien</h1>
  <div class="mb-2 text-xl">Vilken vändning! Det stod det svenska juniorlandslaget för igår. Efter storförlust mot Taiwan vann laget en spännande holmgång i natt svensk tid mot Slovenien med 4-1. Nu väntar Australien när Junior-VM går vidare.
  </div>
    <p><em>Bilden ovan. Fyra glada svenska juniortjejer efter segern mot Slovenien i natt. Fr v Johanna Magnusson, Moa Sjöö, Emma Karlsson och Elin Svensson.</em></p>
<p> </p>
<p>Middag är inte det tal om när man följer det svenska Junior-VM-laget i Peru. Onsdagskvällens holmgång mot England fick en läskig repris denna torsdagskväll. Slovenien gav vårt unga lag en tuff match som pågick i närmare fyra timmar. Efter de tre första delmatcherna var hela hallen tömd på andra lag, medan Sverige – Slovenien precis startade kvällen fjärde match, herrdubbeln.</p>
<p>I det läget hade Sverige vunnit två av de tre inledande tresetarna. Moa Sjöö och Carl Harrbacka startade i mixeden än en gång. Denna gång mot ett bra slovensk par som bland annat vann sin mixed mot Taiwan. Tyvärr kom Carl och Moa inte upp i samma klass som under matchen mot England, och det blev förlust med 18-21 i tredje och avgörande setet. Detta trots en fin vändning i andra set när man var i underläge 11-16 med till slut vann setet med 21-19.</p>
<p>Morgan Lidman fyllde sedan på raden av tresetsmatcher genom att i sin singel tappa andra set efter att ha haft matchbollar. Morgan visade dock fin styrka i tredje set mot den slutkörde sluggern från Slovenien och kunde spela hem det relativt stabilt med 21-10.</p>
<p> </p>
<p><img src="http://iof1.idrottonline.se/link/07bf436fd6d94dfeb07d5ce799da30e6.aspx?w=300&h=0" alt="IMG_6959" /></p>
<p><em>Johanna Magnusson gjorde en härlig singeldebut i Junior-VM I Peru.</em></p>
<p><em><br /></em></p>
<p>Sedan kom matchen med stort M som gjorde att favoritskapet till slut kunde börja falla över på Sveriges sida. Johanna Magnusson gjorde singeldebut i VM och kunde efter mycket möda och stor kämpainsats betvinga sin motståndare. Johanna var lite tagen av debuten och hade stora problem att hitta rätt främst med sina egna servar. Den fantastiska teknikern fick till slut ta fram ett riktigt krigarhjärta för att vinna. Det var mycket nerv i tredje setet och spelarna följdes fram till 17 lika. I det läget tog Johanna fram det bästa hon hade och spelade hem fyra raka bollar. Mycket starkt av Johanna som säkert inte tyckte hon gjorde sin bästa match i karriären, men som skall ta med sig den segern som ett riktigt styrkebesked.</p>
<p>Efter 2-1 till Sverige och 2,5 timmars hård kamp gick luften ur Slovenerna.</p>
<p> </p>
<p><img src="http://iof1.idrottonline.se/link/2f05fc5e99224bbfbb8f3a8761748d9c.aspx?w=300&h=0" alt="IMG_6963" /></p>
<p><em>Carl Harrbacka och Morgan Lidman gör tummen upp efter dubbelvinsten mot Slovenien.</em></p>
<p> </p>
<p>I herrdubbeln som följde vann Morgan och Carl första set mot ett uppgivet slovenskt par med hela 21-8. I andra repade sig slovenerna lite men kom aldrig riktigt in i matchen. Svenskarna vann till slut med 21-16. En stark insats av grabbarna som efter Johannas fina vändning kunde spela helt utan press.</p>
<p>Just pressen på spelarna i laget är en förbättringspotential jag kan se från sidan. Många spelar ut när de inte är under press. I de pressade situationerna däremot ser vi en del flackande blickar och lite oförklarliga misstag som vi borde kunna jobba bort inför framtiden. Det märks helt naturligt främst på de lite yngre spelarna som inte varit i så många liknande situationer tidigare. Här tycker jag Team Manager Anne Forsell har en uppgift att jobba med.</p>
<p>I den avslutande damdubbeln vann Emma och Johanna komfortabelt i två raka set, 21-15, 21-13 och spikade således slutsiffrorna till 4-1 i en match som tog nästan fyra timmar.</p>
<p>Fin insats av hela laget och kul att vi nu i alla fall får slåss om platserna 17-24. Den jakten startar i morgon natt svensk tid 01.00 med match mot Australien. Australien har enbart importerade asiater i laget och blir ytterligare en tuff nöt att knäcka.</p>
<p>En sista stor eloge vill jag skicka till Elin Svensson, vår skadade stjärna. Elin har under dagens matcher varit det svenska lagets absoluta hejaklacksledare. Elin håller humöret uppe och kommer med nya ramsor under varje match. Mycket imponerande att hålla humöret uppe på alla på så fint sätt trots den tråkiga skadan från gårdagen.</p>
<p>Go Sweden – Go Elin !!</p>
<p> </p>
<p>****************************************************</p>
<p><strong>Sverige chanslöst i torsdagens första match</strong></p>
<p>Japaner, japaner, japaner …Ett gammalt klassiskt radioreferat som vi här från Lima får översätta till asiater, asiater, asiater. Sverige var chanslöst mot fjolårets Junior-VM-femma Taiwan och lagmatchen slutade 0-5. </p>
<p>För många av våra unga svenskar var detta det första mötet med asiater, de bästa i världen. Respekten fanns absolut men våra unga svenskar krigade bra. Man kunde dock se väsentlig skillnad i spelet när tempot drogs upp i bollarna.</p>
<p>Asiaterna hade inga problem att kontrollera det högre tempot medan man såg att svenskarna fick allt större bekymmer både med position på banan, kroppshållningen men framförallt med racketföringen. De hinner inte riktigt med och det slutar allt som oftast i lägen som asiaterna enkelt avgör. Fk Peter Kapetz och Christer Andersson tycker att lagen gjorde en klart godkänd insats, men ser samma tendenser som ovan nämnts.</p>
<p>- När tempot höjs hinner vi inte med och försöker göra för svåra saker som vi inte riktigt klarar av. Det var en nyttig lektion, konstaterar Peter Kapetz.</p>
<p>Alla inledande fyra delmatcher har liknande utveckling och ingen svensk är riktigt nära att ta något set och än mindre någon match.</p>
<p>Moa och Carl tappar mixeden med 16-21,11-21</p>
<p>Morgan tappar herrsingeln med 10-21,15-21</p>
<p>Emma tappar damsingeln med 15-21, 9-21</p>
<p>Morgan och Carl tappar herrdubbeln med 12-21, 15-21</p>
<p> I de allra flesta matcherna ser man att svenskarna krigar hela vägen in vilket de skall ha all heder för. De låter Taiwan jobba för varje boll och ger inte upp några fighter.</p>
<p>I den avslutande damdubbeln med Emma och Johanna ser vi helt plötsligt lite hopp. Taiwanesiskorna ser lite oinspirerade ut och våra tjejer spelar bra. De har setboll vid 20-19 i första set. Då exploderar taiwanesiskorna och vinner tre snabba bollar och setet med 22-20. Emma och Johanna krigar vidare i andra och gör totalt sett Sveriges bästa match. I andra faller de slutligen med 16-21.</p>
<p>För Carl Harrbacka var detta första mötet med asiater. Han konstaterar att de är fantastiska i det flacka spelet och i defensiven. Det han dock kände var den största skillnaden mot spelet i Europa var hur duktiga de var på de tre första bollarna. Servarna sitter perfekt, returerna är svåra att läsa och de täcker upp sina servar otroligt bra i både dubbel och mixed, konstaterar Carl.</p>
<p>Genomgående hänger vi lite med huvudena och om det beror på motståndet eller att den svidande förlusten från i går mot England fortfarande sitter i är svårt att avgöra. </p>
<p>Vidare om skadeläget och sjukläget så har Moa kunnat genomföra alla matcher på ett bra sätt och rehabiliteringen har gått bra. Morgans magåkomma har lagt sig och inga andra känner sig krassliga. Tyvärr blev Elin Svenssons singelseger i går dyrköpt. Elin har fått problem med en fot och varit hos läkaren nu på morgonen. Blir inget spel för Elin idag utan vila och rehabilitering. Foten är inte svullen eller blå varför vi hoppas det är något som kan göra henne spelklar längre fram i turneringen. Elin har smärta i ett ytterläge i foten och får all behandling som finns att tillgå.</p>
  
  <div class="text-gray-400"> Publicerad: 2015-11-05</div>
  

    </main>

</body>

</html>