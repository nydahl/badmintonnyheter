<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Badminton Sweden Nyhetsarkiv</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Henri har inlett resan tillbaka</h1>
  <div class="mb-2 text-xl">I månadsskiftet maj/juni gjorde Henri Hurskainen comeback med tävlingar i Lettland och Litauen. Inför hösten laddar den tidigare Sverigeettan nu för att ta sig tillbaka till toppen.
  </div>
    <p>Efter korsbandsskadan och närmare ett års frånvaro klev Henri Hurskainen in på banan under Latvia International i slutet på maj. Där blev det bara en match för den comebackande Henri i och med förlust mot en azerbajdzjansk motståndare efter en tresetare.</p>
<p>− Det var kanske inte jätteförvånande, jag visste att det var något för tidigt för att kunna prestera. En stor anledning till att jag spela var att plocka några rankingpoäng för att inte falla ur världsrankingen helt. Så jag var egentligen bara glad att jag fick en match som var så pass jämn, säger Henri.</p>
<p>Veckan därpå stod en ny tävling på tur i Litauen. Och det var en pånyttfödd Henri som gick in i Lithuanian International. I första matchen besegrade Henri en irländare som nått kvartsfinal i Lettland veckan innan.</p>
<p>− Det var ett steg upp direkt. Mycket släppte för mig efter matchen i Lettland eftersom knät kändes relativt stabilt och det gjorde väldigt mycket för min prestation.</p>
<p>I Litauen blev det ytterligare tre matcher under två dagar innan Henri åkte på sin första förlust.</p>
<p>− Dag två var det lite stelt och stramt i vänsterknät. Jag var trött och hade svårt komma upp i nivå, och det är inte så konstigt när man inte spelat på ett år. Men det är en erfarenhet som är bra att ha på vägen tillbaka och sånt som man måste känna på för att veta hur man ligger i status.</p>
<p>Efter tävlingscomebacken var det tillbaka till träning innan en kortare semester tog vid. I början av juli inleddes vardagen på Euro Center återigen där Henri är i full träning med extra styrkepass vid sidan om.</p>
<p>− Det är fortfarande inga bakslag och jag känner att det blir bättre hela tiden. Man är inte riktigt inne i rytmen ännu, men det kändes förvånansvärt bra i uppstarten. Det jag fortfarande ligger efter med är styrkan. Det tar tid att bygga upp för att kunna trycka ifrån och röra sig snabbt. Jag är inställd på att få jobba hårt med det fram till hösten. En viktig bit ligger också i det mentala, att våga lita på kroppen och känna att knät fungerar som det ska.</p>
<p><b>Vilka mål har du satt upp inför nästa säsong?</b></p>
<p>− Jag gjort upp en planering som innebär att jag kommer anmäla mig till en hel del tävlingar och förhoppningsvis få spela mycket. I början får man se vilka tävlingar man kommer till med tanke på min ranking just nu. Det är framförallt matchning som blir viktigt under hösten, resultaten kommer inte vara det viktigaste utan det gäller att ta sig in i leken igen.</p>
<p>På hemmaplan har Henri till nästa säsong fått rollen som lagledare i Fyrisfjädern efter att Peter Kapetz lämnat Uppsala.</p>
<p>− Jag kommer att vara den som styr laget organisatoriskt med laguttagningar och annat. Men jag vill spela också och kommer att fungera som en spelande lagledare. Jag var med Peter vid sidan om planen under förra säsongen och när han lämnade blev jag en naturlig lösning för klubben. Det är ett uppdrag som passar mig att kombinera med min egen satsning som spelare. Det är stor skillnad mot att vara tränare och stå på banan flera timmar om dagen.</p>
<p>Hur många matcher det blir för Henri i Svenska Badmintonligan den närmaste tiden återstår att se.</p>
<p>− Vi har också Viktor Svendsen, Andy Tsai och många unga spelare. De bästa kommer att spela men vi kommer också att gå runt på många spelare för att avlasta varandra. Under hösten får vi se hur mycket jag spelar, men när det drar ihop sig mot slutspel vill jag vara med till hundra procent. Det är en del av målsättningen för mig.</p>
<p>Närmast väntar tuffa träningsmånader för Henri innan säsongen drar igång. För hans del väntar den första internationella tävlingen under Kharkiv International i Ukraina i slutet av augusti.</p>
  
  <div class="text-gray-400"> Publicerad: 2018-07-10</div>
  

    </main>

</body>

</html>