<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Täby gör Umeå sällskap till kvarten</h1>
  <div class="mb-2 text-xl">Täby gjorde det som behövdes. Efter vinsten med 4-2 mot Umeå i Badmintonligan är förra årets SM-vinnare klara för kvartsfinal.
  </div>
    <p><em>Bilden ovan: Hermansah och Clara Nistad är ett trumfkort i mixed för Täby. Foto: Torbjörn Jansson.</em></p>
<p>Täby har hittills haft en knackig säsong i Badmintonligan. I grundserien vann laget bara en match, och i Mellanserie B började Täby i tisdags med en förlust mot Frölunda. Det gjorde att torsdagskvällens match avgjorde om Täby skulle gå till slutspel. Täby tog där emot Umeå, som redan tidigare var klara för kvartsfinal.</p>
<p>Men Täby tog redan från början greppet om matchen, bland annat genom segrar i de båda herrsinglarna. Starkt bidragande till 4-2-vinsten var Hermansah och Clara Nistad. De vann mixeddubbeln ihop, Hermansah tog sin singel och Clara damdubbeln ihop med Ashwathi Pillai.</p>
<p>Särskilt triumfen i damdubbel var viktig, och kanske något överraskande. I grundserien vann Umeås Klara Johanson/Michelle Skødstrup relativt klart mot Clara och Ashwathi.  Där här gången blev det tvärtom. Clara och Ashwathi var nu mer offensiva och rörliga, dominerade spelet och vann med 3-1 i set.</p>
<p>Och Täbys Rebecca Kuhl var nära en skräll mot duktiga danskan Michelle Skødstrup i singel. Rebecca vann de två första seten, innan Michelle vände och vann med 3-2,</p>
<p>– Som helhet gör vi en stabil insats. Skönt att få en bra start och tidigt i matchen få hem de två delmatcher som krävdes för slutspel, säger Peter Axelsson, lagledare för Täby.</p>
<p>– Jag tycker att Clara och Ashwathi spelade mycket bättre än senast mot Umeå. Nu var det högre tempo, fart och fläkt över deras spel. Sedan gjorde Rebecca en jättebra insats även om hon förlorade. Hermansah och Clara höll också hög klass i mixed, precis som de har gjort hela säsongen.</p>
<p>Gårdagens resultat innebär att både Umeå och Täby är klara för kvartsfinal mot lagen som blir trea och fyra i Mellanserie A. Trollhättan är ett av de lagen. Vilket det andra laget blir avgörs på fredag kväll i matchen mellan Fyrisfjädern och Halmstad.</p>
<p><strong>Vad säger du om de blivande kvartsfinalmotståndarna?</strong></p>
<p>– Det är duktiga lag, men vi kan vinna mot alla. Vi hade till exempel jämna matcher mot både Fyrisfjädern och Halmstad i grundserien även om vi förlorade till slut, säger Peter Axelsson.</p>
<p><strong>Har ni möjlighet att försvara guldet från förra året?</strong></p>
<p>– Det är klart att vi har möjlighet! Nu laddar vi för att i slutspelet revanschera oss för de mindre bra insatserna i grundserien, säger Peter.</p>
<p><strong>Hur förbereder ni er för slutspelet?</strong></p>
<p>– Det är bara drygt två veckor till kvartsfinalerna så det handlar mest om att fortsätta träna på bra. Men sedan ska vi förstås noggrant analysera vår kommande motståndare.</p>
<p>Så här gick det i torsdagskvällens match:</p>
<p><a href="https://www.scoreboardlive.se/tournament/show/631">Täby-Umeå 4-2</a></p>
<p>Bara en match återstår i mellanserierna. Den spelas fredag kväll i Uppsala. Här hittar du laguppställningarna och kan sedan följa resultatet.</p>
<p><strong>Mellanserie A:</strong></p>
<p><a href="https://www.scoreboardlive.se/tournament/show/640">15/2 kl 18.00 Fyrisfjädern-Halmstad</a></p>
<p>Matchen är viktig. Båda lagen vill bli tvåa i Mellanserie A för att gå direkt till semifinal i slutspelet. För att  Fyrisfjädern ska lyckas med det måste de vinna med minst 4-2. Halmstad behåller andraplatsen om de tar minst tre delmatcher, och därmed får en poäng</p>
<p>Vill du se matcherna i Badmintonligan i direktsändning? Eller se någon match i efterhand? <a href="https://solidsport.com/badmintonswe/livestreams">Gå då in på Solidsport.</a> Allt du behöver göra för att se alla matcher i Badmintonligan är att skapa ett kostnadsfritt konto.</p>
<p><a href="http://www.badmintonligan.se/">Allt om Badmintonligan, samtliga resultat och aktuell tabell hittar du på vår specialsajt.</a></p>
  
  <div class="text-gray-400"> Publicerad: 2019-02-14</div>
  

    </main>

</body>

</html>