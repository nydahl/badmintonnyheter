<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Ekonomins stora roll för RIG-beslutet</h1>
  <div class="mb-2 text-xl">Förbundsstyrelsen har förstås uppmärksammat de synpunkter och den dialog som förekommit efter att vi kommunicerat beslutet om att flytta Riksidrottsgymnasierna (RIG) till Göteborg och Uppsala.
  </div>
    <p>Vi har stor respekt för alla synpunkter, och förstår att beslutet väcker känslor och blir omdiskuterat. Vi förstår även att många efterfrågar mer information. Därför vill vi göra ett kompletterande förtydligande till den grundinformation som lades ut på Badminton Sweden-sajten den 5 april.</p>
<p>Vi vill dels ge mer information om själva processen som ledde fram till beslutet, dels förtydliga grundskälet till vårt beslut.</p>
<p><strong>Processen i korthet:</strong></p>
<p>1)    Förbundschefen Thomas Angarth (nedan TA) har hela tiden styrt processen, och styrelsen har inte varit med i beredandet. Styrelsen fick sin första kontakt med ansökningarna (fick se dem skriftligt), och en första rapport och presentation av ansökningarna av TA i samband med sitt styrelsemöte i januari.</p>
<p>Inlämnade ansökningar hade till presentationen kompletterats med diverse frågor direkt till sökanden – frågor som TA och Anne Forsell (AF) arbetat fram.</p>
<p>Verksamhetsområde Internationell Badminton (VoIB), under ledning av Karin Lundqvist och Mats Borg, hade innan styrelsemötet fått ansökningarna och gjort sitt uttalande till styrelsen.</p>
<p>Beslut togs i styrelsen i januari om att godta tre ansökningar för Riksidrottsförbundet (RF) att granska. Dessutom beslöt styrelsen att TA/AF skulle besöka alla tre kommuner – Göteborg, Malmö och Uppsala - för att vidga beslutsunderlaget. Alla styrelsemedlemmar hade också möjlighet att komma in med kompletterande frågor till TA/AF inför besöken.</p>
<p>2)    Rapport sammanställdes av TA/AF efter alla besök tillsammans med utvärderingsmall av de olika alternativen. Rapporten och utvärderingsmallen skickades ut till hela styrelsen inför styrelsemötet den 1-2 april.</p>
<p>3)    Styrelsemötet fattade sitt enhälliga beslut den 1-2 april 2016.</p>
<p>Löpande mellan styrelsemötet i januari och beslutet den 1-2 april har styrelsens Arbetsutskott (AU) – i vilket Mats Tibbelin, Elisabeth Bademo och Stefan Sjöö sitter - haft frågan uppe vid ett möte och där beslutat att alla orter skall inbjudas till dragning för hela styrelsen i samband med styrelsemötet 1-2 april. Inbjudan uppskattades och representanter för samtliga tre kommuner var närvarande vid styrelsemötet.</p>
<p> </p>
<p><strong>Vi vill också förtydliga några saker gällande själva beslutet:</strong></p>
<p>1) Beslutet fattades inte på grund av en enda orsak utan av flera. En omfattande analys av kommunernas inskickade ansökningar har gjorts för att få grepp om helheten.</p>
<p>2) Ett mycket avgörande skäl är dock ekonomin då styrelsens uppdrag enligt gällande Mål och verksamhetsinriktning inte är att behålla nuvarande verksamhet utan att utveckla elitverksamhet mot slutmålet med internationella medaljer i såväl ungdoms- som senioråldrarna.</p>
<p>Både Göteborg och Uppsala satsar rejält mycket mer än Malmö. Göteborg satsar 1 280 000 kr per år, Uppsala 702 000 kr och Malmö 420 000 kr. Förutom detta satsar från och med 2017 RF 35 000 kr per elev och år, en summa som givetvis är densamma till samtliga riksidrottsgymnasier (totalt 420 000 per RIG och år).</p>
<p>Efter att löner till tränare är avräknade skall de pengar som blir kvar oavkortat komma RIG-eleverna till godo. Det kan till exempel handla om att möjliggöra deltagande i internationella tävlingar, extra tränarresurser, och träning under hela året och inte bara under terminen.</p>
<p>Den här substantiella skillnaden i hur mycket kommunerna vill satsa spelade naturligtvis en stor roll för styrelsens beslut - även om det som redan framförts i utskickad information den 5/4 fanns andra viktiga skäl som vägts in.</p>
<p>3) Vi vill understryka att styrelsen, precis som förbundsledningen, verkligen uppskattar det kompetenta, professionella och hängivna arbete som Maria Bengtsson och Rickard Magnusson gör på RIG i Malmö. Deras arbete har varit och är Malmö-RIG:s största tillgång.</p>
<p>4) I detta sammanhang vill vi även poängtera att beslutet inte handlar om Marias och Rickards anställning i förbundet, utan om vilka orter där vi i framtiden ska ha RIG. Först efter det att beslutet fattats kan vi nu ta fram och genomföra en handlingsplan för både de RIG som ska fasas ut och för dem som ska starta. I den handlingsplanen ingår givetvis personalfrågor.</p>
<p>Vi i styrelsen hoppas att denna kompletterande information ska ge svar på en hel del av de berättigade frågor som många har ställt efter det att vi offentliggjort beslutet.</p>
<p>Slutligen känner vi oss dock tvingade att ta upp vissa kommentarer och inlägg som gjorts i den här frågan i sociala medier, på förbundssajten och andra sammanhang.</p>
<p>Vi beklagar att vi behöver göra det eftersom vi eftersträvar en öppen och konstruktiv debatt om sakfrågorna i svensk badminton. Men med stor sorg i hjärtat noterar vi att en del inlägg inte varit sakliga och argumenterande, utan i stället innehållit hårda och oförsonliga personangrepp. Vissa inlägg har också andats att det ska ha funnits konspirationer och dolda dagordningar bakom RIG-beslutet.</p>
<p>Vi i styrelsen förstår självfallet att inte alla kan gilla våra beslut. Vi i styrelsen står dock helt eniga bakom beslutet och tycker att processen gjorts på ett grundligt och professionellt sätt.  Precis som ni arbetar vi utifrån det vi tror är bäst för svensk badminton.</p>
<p><em>Förbundsstyrelsen</em></p>
<p> </p>
  
  <div class="text-gray-400"> Publicerad: 2016-04-20</div>
  

    </main>

</body>

</html>