<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Landslagsparet är motståndare i kampen om SM-guldet</h1>
  <div class="mb-2 text-xl">De är ett mixeddubbelpar i landslaget och ett par vid sidan av banan. I lördagens SM-final blir dock Clara Nistad och Richard Eidestedt bittra rivaler då Täby och Fyrisfjädern gör upp om guldet.
  </div>
    <p>Lördag 21 april avgörs SM-finalen på IFU Arena då Täby ställs mot Fyrisfjädern – en match som utöver finalnerver innebär en speciell situation för Richard Eidestedt i Fyrisfjädern och Clara Nistad i Täby. Vid sidan av badmintonbanan är de nämligen ett par och under säsongen har de dessutom bildat mixeddubbelpar i landslaget. Men under några timmar på lördagen spelar inget av det någon roll för de båda vinnarskallarna.</p>
<p>− Det är klart att det inte är jättekul att våra lag möts i finalen. Där och då kommer vi båda göra allt för att vinna, sen är vi ganska bra på att inte ta med oss det hem, säger Clara Nistad.</p>
<p>Att ställas mot varandras med klubblagen är en inte helt ovan situation för Clara och Richard. Under SBL:s seriespel ställs de mot varandra ett par gånger per säsong och även i Danmark representerar de olika klubbor i ligan. Men att mötas i en så avgörande match hör inte till vanligheterna.</p>
<p>− Det blir lite speciellt. Dagarna innan finalen kommer det nog att kännas lite konstigt, säger Clara.</p>
<p>Det var länge sedan paret möttes som motståndare på banan och att de både skulle ställas öga mot öga i en mixeddubbel under finalen är inget de räknar med – men att det faktiskt händer är inte helt omöjligt.</p>
<p>− Om det händer blir det väldigt speciellt. Att möta sin dubbelpartner som motståndare är speciellt, att få möta Clara på andra sidan nätet skulle vara ytterligare en dimension, säger Richard Eidestedt.</p>
<p>Att hålla isär privatlivet och livet som badmintonspelare är en konst. Och extra viktigt blir det inför en så avgörande match som SM-finalen.</p>
<p>− Det blir inte så mycket prat om matchen mellan oss. Jag håller informationen från Fyrisfjädern hemlig och Clara berättar inget från Täby förstås. Det är bättre att inte diskutera det alls, säger Richard.</p>
<p>På lördag kväll kommer en av de båda att stå som svensk mästare medan den andra får slicka såren. Också då blir det viktigt att hålla isär badmintonlivet med det privata för paret.</p>
<p>− Jag är nog en lite sämre förlorare än Richard och har svårare att släppa en förlust. Men jag tror att vi tillsammans är ganska bra på att släppa det, säger Clara.</p>
<p>Clara har gott om övriga meriter men det blir första gången hon spelar en lag-SM-final. Richard är regerande mästare med Fyrisfjädern och har spelat ett flertal finaler, mot Täby räknar han med riktigt tufft motstånd.</p>
<p>− Jag tror det blir extremt jämnt. De som tror att vi är stora favoriter kommer nog att bli förvånade. Jag tror det kan gå till ett avgörande Golden set, säger Richard.</p>
<p>SM-finalen mellan Fyrisfjädern och Täby spelas lördag 21 april klockan 17 på IFU Arena i Uppsala. De två finallagen möts i en final med 6 delmatcher (damsingel, damdubbel, mixed, herrdubbel och två herrsingelmatcher). Matcherna spelas i bäst av 5 set till 11 utan förlängning. Om det blir 3-3 i lagmatcher spelas ett avgörande Golden set där först den till 11 poäng vinner. Vilken kategori som avgör Golden set avgör de båda lagen genom bortröstning av kategorier tills endast en återstår.</p>
<p>Läs mer om SM-finalen och skaffa biljetter på <a href="http://www.smfinalbadminton.se" target="_blank">www.smfinalbadminton.se</a></p>
  
  <div class="text-gray-400"> Publicerad: 2018-04-16</div>
  

    </main>

</body>

</html>