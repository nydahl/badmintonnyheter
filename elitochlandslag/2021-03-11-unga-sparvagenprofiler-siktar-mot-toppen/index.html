<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Unga Spårvägenprofiler siktar mot toppen</h1>
  <div class="mb-2 text-xl">För drygt ett år sedan vann Romeo Makboul och Filip Swahn guld och brons på U15-EM i Frankrike. Vi mötte de två unga talangerna och pratade om tävlingsbrist, Spårvägens träningsmiljö – och en seg fransk kanin.
  </div>
    <p>Den badmintonintresserade som varit i Enskede Rackethall har säkert nån gång lagt märke till Romeo Makboul och Filip Swahn. Under deras pass med tränaren Mats Persson är det lätt att slås av den drivna tekniken och kämpaglöden där varje boll är viktig. Men samtidigt med den fokuserade inställningen finns en avslappnad attityd och ett skönt självförtroende.</p>
<p>Lite samma känsla finns när vi möts i Spårvägens klubbrum en halvtimme innan de två ska ned och spela några träningsmatcher. Romeo och Filip sitter djupt tillbakalutade i varsin kontorsstol med vinterjackor på och skojar med varandra.</p>
<p>När de två spelarna tänker tillbaka på mästerskapet i Frankrike förra året är det tydligt att veckan utanför Paris innehöll många minnesvärda episoder. </p>
<p>Romeo berättar att han kommer ihåg hur benen darrade av nervositet inför att gå upp överst på prispallen i singelklassen. Prisceremonierna lämnade också starka minnen hos Filip, men även ett visst missnöje med det franska köket och i synnerhet en kaninstek som serverades första kvällen har också dröjt sig kvar.</p>
<p>– Mina föräldrar sa att i Frankrike, där hittar du bara bra mat. Men man slösade mer energi än man fick i sig, för köttet var så segt, säger Filip och skrattar.</p>
<p><strong>Många i Badmintonsverige inspirerades av er insats i Frankrike. Vad har medaljerna på EM betytt för er?</strong></p>
<p>– Under själva turneringen var det inte värsta grejen, men nu märker man att man vunnit EM. Det är ganska stort nu efter, säger Romeo.</p>
<p>– Det är kul att tänka tillbaka på, men inget som hjälpt mig så jättemycket i badmintonen. Det har inte förändrat mig, men kanske att man fått lite mer självförtroende, säger Filip.</p>
<p>– Man har fått lite respekt kanske, säger Romeo och blinkar.</p>
<p><img src="http://iof1.idrottonline.se/globalassets/asvenska-badmintonforbundet/dsc4529-1200x815.jpg?w=1200&h=815" alt="" width="1200" height="815" /></p>
<h3>Bra stämning i träningsgruppen</h3>
<p>De två killarna är födda 2006 (14 resp 15 år) och går i åttan. Båda bor i Enskede, inte långt ifrån rackethallen. Intresset för badminton kom tidigt, Romeo började träna med klubben när han var 5-6 år och Filip när han var 8-9 år.</p>
<p>Under flera år höll de även på med andra sporter, bland annat fotboll och tennis, men sedan några år tillbaka är det endast badminton i Spårvägen som gäller.</p>
<p><strong>Hur är det att vara med i Spårvägen Badminton?</strong></p>
<p>– Man kan säga att det är som en familj. Man känner alla här, det är en trevlig miljö. När man kommer in i hallen möts man av de som jobbar här, de hälsar och känner en. Man känner sig hemma, det är som ett andra hem, alla vet vem man är, säger Romeo.</p>
<p>– De som man kör med i träningsgruppen är lite som äldre syskon. Det är trevligt, samtidigt är det lite hets, vilket krävs för få i gång saker och bli taggad, säger Filip.  </p>
<p>Träningsupplägget i Spårvägen för Romeo och Filip består just nu av tre ordinarie badmintonpass per vecka. Till det kommer extra individuell träning på fredagar och ibland på morgonen eller eftermiddagar. På helgerna blir det en del matchträning.</p>
<p>Vid sidan av badmintonträningen kör båda konditions- och styrketräning. Den senaste tiden, när tävlingarna varit inställda, berättar Romeo att det blivit en hel del pass uppe i gymmet.</p>
<p>– Han tränar mer gym än badminton! säger Filip och skrattar.</p>
<p><strong>När tycker ni att blir det som roligast träning?</strong></p>
<p>– När det är jobbig träning och man får slita. Efteråt är man nöjd med sig själv och det man gjort. Sen att man är där med sina polare och man har roligt, säger Romeo.</p>
<p>– Om det är bra stämning och att man är fokuserad. Det bästa passen är när man spelar bra, då får man högt självförtroende, säger Filip.</p>
<p>Det märks att de äldre spelare som Romeo och Filip fått chansen att träna med betyder mycket. Både som förebilder och som sparringpartners och vänner. </p>
<p>Theodor Hylander och Filip Karlborg är två namn som nämns, båda var en del av det svenska U19-lag som nådde fina framgångar på junior-EM i Finland i höstas.</p>
<p>– Vi har en bra stämning och skojar mycket med varandra. Ibland peppar man, ibland får man höra ”det där kunde jag gjort mycket bättre”, säger Filip.</p>
<p>– Vi trycker ner varandra, fast på ett bra sätt. Man blir bättre, för man vill verkligen göra sitt bästa på träningarna, säger Romeo.</p>
<p><img src="http://iof1.idrottonline.se/globalassets/asvenska-badmintonforbundet/dsc4771-3-1200x834.jpg?w=1200&h=834" alt="" width="1200" height="834" /></p>
<h3>Längtar efter att tävla</h3>
<p>Det senaste året har coronapandemin vänt upp och ned på mycket, men killarna har i stort ändå kunnat få bra kontinuitet i träningen.</p>
<p>De inställda tävlingarna påverkar dock en hel del berättar både Romeo och Filip och deras tränare Mats Persson. Tidigare anpassades träningsupplägget mycket efter tävlingskalendern. Nu får upplägget göras utan ett tydligt tävlingsmål, vilket gör det svårare.</p>
<p>– Under corona vet man inte längre vad man tränar för, säger Filip.</p>
<p>Tävlingarna fungerade även som en bra ”kvitto” för hur träningen gått och vad som funkade bra och mindre bra i spelet. Nu är det svårare att veta hur man själv och andra ligger till, berättar Romeo.</p>
<p>Trots pandemin blev det ändå några tävlingar i höstas där killarna stått för mycket starka insatser. I oktober deltog de bland annat på GOT Elit i Göteborg där de fick möta Sveriges bästa spelare i U17-klassen. Trots att många av dessa spelare är två år äldre lyckades Romeo vinna herrsingeln och de två Spårvägenspelarna vann dubbeln tillsammans. Båda längtar nu mycket efter att komma i gång och köra fler tävlingar.</p>
<p>– Jag märker det, på en tävling blir jag verkligen peppad. Men nu möter jag samma personer hela tiden. Man har inget att se fram emot, säger Romeo.</p>
<p>När vi ändå pratar om tävlingar passar jag på att fråga Romeo och Filip om de har några mål som de vill uppnå på kort eller lång sikt. Svaren kommer snabbt från båda.</p>
<p>– Jag har alltid velat vinna junior-SM [U19-SM] tidigt, i ung ålder. Sen har jag som mål att fortsätta prestera utomlands. Jag vill att folk ska veta vem jag är, säger Romeo. </p>
<p>– Jag vill vinna internationella tävlingar, hellre det än SM. Internationellt är viktigare för mig, säger Filip.</p>
<p><strong>Till sist, vad gillar ni allra mest med badminton?</strong></p>
<p>– Det är väl framför allt att det går bra. Det är svårt att formulera, jag vet inte riktigt, det är bara något som gör det väldigt roligt med badminton, säger Romeo. </p>
<p>– Att vinna. Säg så här, jag tror inte att vi hade hållit på och kört lika mycket badminton om vi hade förlorat jättemycket. Det är framför allt att det går bra, sen att det är bra människor med i den här sporten, säger Filip.</p>
<p>– Ja, det är mycket kompisarna man har i sporten som gör det roligt, säger Romeo.</p>
<p><img src="http://iof1.idrottonline.se/globalassets/asvenska-badmintonforbundet/dsc4423-2-900x642.jpg?w=900&h=642" alt="" width="900" height="642" /></p>
<p><em>Foton: Agata Rzepczyk</em></p>
<hr />
<h2>Mer fakta om Romeo och Filip</h2>
<p><strong><br />Det gillar jag att göra (när jag inte spelar badminton)</strong></p>
<p><em>Romeo</em><br />– Jag brukar vara med mina polare, spela FIFA, lira lite fotboll och basket, lalla runt. På sommaren älskar jag att bada.</p>
<p><em>Filip</em><br />– Jag är en latgris, jag gillar att ligga i soffan och dega hela dagen och trycka en chipspåse. Framför allt efter en hård träningsvecka.</p>
<p><strong><br />Så gör jag för att hinna med skolan</strong></p>
<p><em>Romeo</em><br />– Minska min skärmtid och vara fokuserad i skolan så att jag slipper göra allt hemma.</p>
<p><em>Filip</em><br />– Samma för mig. Veckorna innan lov när det är mycket prov så hinner man med badmintonträningen, men kanske inte lika mycket de andra passen.</p>
<p><strong><br /></strong><strong>Badmintonförebild </strong></p>
<p><em>Romeo</em> <br />– Kento Momota. Han kan slå hårt, men han behöver inte slå hårt. Han spelar över bollen och vinner på andras misstag. Det är väl en sådan spelare jag vill bli.</p>
<p><em>Filip</em> <br />– Lee Chong Wei. Om man bortser från alla OS- och VM-finaler han förlorade så tycker jag att han är den som har varit bäst under allra längst tid. Så honom gillar jag verkligen, framför allt för hur snabb han var. Och hur mycket han kämpat, han började verkligen längst nere och tog sig upp.</p>
<p><img src="http://iof1.idrottonline.se/globalassets/asvenska-badmintonforbundet/dsc4558-1200x836.jpg?w=1200&h=836" alt="" width="1200" height="836" /></p>
  
  <div class="text-gray-400"> Publicerad: 2021-03-11</div>
  

    </main>

</body>

</html>