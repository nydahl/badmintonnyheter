<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Blandade prestationer av svenska laget i EM-kvalet</h1>
  <div class="mb-2 text-xl">Två starka prestationer och en missräkning. Så summerar förbundskapten Oliver Pongratz det unga svenska lagets insats i Milton Keynes. Det blev till slut en seger mot Ungern och knappa förluster mot Estland och hemmanationen England.
  </div>
    <p><em>Bild: Johanna Magnusson och Melker Bexell spelade mixeddubbel mot Ungern och England.</em></p>
<p>Kvalspelet till det europeiska mästerskapet i mixade lag fick en trist start för det svenska laget då tre uttagna spelare (Edith Urell, Clara Nistad och Jacob Nilsson) tvingades stanna hemma på grund av kontakt med misstänkt coronasmittad.</p>
<p>För de spelare som var på plats, där medelåldern låg under 21 år, började även första matchen mot Estland lite trevande. Det blev en mycket jämn match som Sverige tillslut förlorade med 2-3. Framförallt var det dubbelkategorierna som blev avgörande och förbundskaptenen Oliver Pongratz var inte helt nöjd med det svenska spelet.</p>
<p>– Det var inte riktigt vad jag hade förväntat mig, men det är sådant som händer ibland. Damdubbeln med Moa Sjöö och Johanna Magnusson var inte den bästa och det märktes att de aldrig tidigare hade spelat med varandra. Jag hade även hoppats på bättre spel av Joel Hansson och Melker Bexell i herrdubbeln, säger Oliver Pongratz.</p>
<p>Stämningen i laget efter förlusten var inte riktigt på topp, men många av spelarna skulle revanschera sig i den nästföljande segern mot Ungern.</p>
<p>– Det var väldigt viktigt att de flesta lyfte sig i den matchen. Herrdubbeln var mycket bättre och kändes betydligt mer kontrollerad. Sedan gjorde jag en ändring i laguppställningen så att Moa och Tilda fick spela damdubbeln, vilket blev lyckat. Johanna gjorde också en bättre match med Melker i mixeden och Ashwathi var stabil i damsingeln. Det ända negativa var att Felix satte för mycket press på sig själv i sin singel och fick en mental dipp mot en lägre rankad spelare, säger Oliver Pongratz.</p>
<p>Efter vinsten med 4-1 mot Ungern hade det blivit dags för det absolut tuffaste motståndet i form av England. Det engelska laget ställde dock upp med två yngre förmågor i singelkategorierna, men spelade bland annat med semifinalisterna från årets upplaga av All England Marcus Ellis och Lauren Smith i mixeden. Efter att detta världsklasspar vunnit sin match i två raka set tog Sverige över taktpinnen tack vare fina segrar för både Felix Burestedt och Ashwathi Pillai.<br /><br />De rutinerade engelska dubbelspelarna skulle dock få slutordet och vann de två efterföljande matcherna hyfsat konfortabelt. Sveriges andra förlust var därmed ett faktum, men den här gången var det enklare att känna stolthet över prestationerna. Herrdubbelspelaren Joel Hansson var extra glad över den fina lagkänslan.</p>
<p>– Jag har haft riktigt kul tack vare en bra team-spirit där alla gjorde det bästa de kunde. I min match mot engelsmännen gick det väldigt fort och vi var lite sämre i servesituationerna. Samtidigt var jag väldigt imponerad över Moa och Tilda i damdubbeln där de spelade många fina dueller mot väldigt tufft motstånd. Vi höjde oss efter förlusten mot Estland och det var det viktigaste, säger Hansson.<br /><br />När laget nu landat i Sverige igen känner förbundskapten Oliver Pongratz att han har fått en klarare bild av det unga svenska landslagets nivå och vet vad som krävs för att kunna utmana de allra bästa i framtiden. <br /><br />– Vi är inte riktigt vana vid farten, tempot och kraften i spelet. Det måste vi bli bättre på. Vi behöver även bli lite jämnare. Nu hade vi några bra perioder i matcherna, men det krävs att vi kan hålla denna höga nivå under en längre tid. Vi tar med oss mycket från detta och måste kunna vara nöjda trots förlusterna, säger han.</p>
<p>Här är alla resultat från EM-kvalet: <a href="https://bwf.tournamentsoftware.com/sport/matches.aspx?id=FBE28DC6-0D64-4B46-A213-FD34642E58E2">LÄNK</a></p>
<p><img alt="" src="http://iof1.idrottonline.se/globalassets/asvenska-badmintonforbundet/20201212155657-58a6b2f8-me.jpg?w=792&h=528" height="528" width="792" /><em>Bild: Det svenska laget laddar inför matchen mot England.</em></p>
  
  <div class="text-gray-400"> Publicerad: 2020-12-14</div>
  

    </main>

</body>

</html>