<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Badminton Sweden Nyhetsarkiv</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Ny topptränarutbildning ska ge konkurrenskraftig elit</h1>
  <div class="mb-2 text-xl">I  januari 2020 startar Badminton Sweden en helt ny utbildning på högsta nivå för badmintontränare i Sverige, den så kallade Topptränarutbildningen (TTU).
  </div>
    <p>– Hela tanken är att skapa en spetsutbildning med den allra bästa och mest aktuella kunskapen för badmintontränare på elitnivå, säger PG Fahlström som varit med och utvecklat kursen.</p>
<p>Topptränarutbildningen pågår under en tvåårsperiod med åtta gemensamma helgträffar. Såväl badmintonspecifika moment på banan som rena föreläsningar ingår. Mellan de fysiska träffarna genomför deltagarna inläsning av litteratur, artiklar, uppgifter och utvecklingsarbeten av olika slag.</p>
<p class="Default">De senaste åren har många tränare runt om i landet gått BWF:s tränarkurser på nybörjar- och grundnivå: Shuttle Time och Coach Level 1. Under hösten genomförs den första Coach Level 2-kursen, för tränare med tävlingsgrupper. Men sedan länge har det efterfrågats en tränarutbildning på högsta nivå, med inriktning elitbadminton. Nu finns den äntligen färdig och förhoppningen är att antalet utbildade tränare på elitnivå ska växa rejält de kommande åren, vilket är en förutsättning för att få fram en internationellt konkurrenskraftig elit.     </p>
<p>–På kort sikt ger utbildningen en spetskompetens hos deltagarna, på lång sikt är målet med utbildningen att bygga en kritisk massa av duktiga tränare i Sverige. Vi behöver verkligen få fram flera duktiga elittränare, <a href="https://www.idrottsforskning.se/nyckeln-till-framgangsrik-talangutveckling/">forskning visar hur betydelsefullt det är med tränarnas kompetens</a> för en framgångsrik talangutveckling och ett på sikt starkt landslag, säger PG Fahlström.</p>
<p>Målgruppen för utbildningen är de som redan är eller som siktar på att bli tränare på RIG, NIU, senior/ungdomslandslag eller elitgrupper på klubbnivå. Även före detta elitspelare som tänker sig en tränarkarriär kan vara lämpliga sökande till utbildningen.</p>
<p>– Hela utbildningen bygger på beprövad, forskningsbaserad kunskap – det som vi vet säkert att det fungerar. Utbildningen har ett liknande upplägg som många andra idrottsförbund i Sverige kör för elittränare, säger PG Fahlström.</p>
<p>Utbildningen har tagits fram av en arbetsgrupp ledd av Åsa Strindlund bestående av PG Fahlström, Lars Sologub och Thomas Csiffary, med medverkan av sportchef Jonas Herrgårdh, Per-Henrik Croona, Yvonne Klarson, Jonas Rindlaug, Tomas Johansson, Jesper Ohlsson och styrelsens Cecilia Lunell.</p>
<p class="Default">Åsa Strindlund, utbildningsansvarig på Badminton Sweden, tackar alla som bidragit till att göra verklighet av drömmen om en svensk elittränarutbildning för badminton.</p>
<p class="Default">– Deras kunskaper och engagemang under planeringen och utvecklingen av TTU:n har varit helt avgörande, säger Åsa. </p>
<p class="Default"><strong>Per-Henrik Croona ansvarar för kursens alla badmintonspecifika moment.</strong></p>
<p class="Default">– Rekryteringen av PH Croona som utbildare och ansvarig för badmintoninnehållet betyder oerhört mycket för Topptränarutbildningen, fortsätter Åsa Strindlund. PH har den expertis och erfarenheter av träningsmiljöer och spelarutveckling upp till OS-medaljnivå som vi vill förmedla till våra tränare. Att han är den ende icke-dansk som fått förtroendet att vara tränare på det danska landslagscentret och dessutom varit mycket framgångsrik i det arbetet säger en hel del om hans kompetens.</p>
<p class="Default"><img alt="" src="http://iof1.idrottonline.se/globalassets/asvenska-badmintonforbundet/ph-croona-2019.jpg?w=179&h=238" height="238" width="179" /></p>
<p class="Default">Bild: PH Croona</p>
<p class="Default">– Min roll är inte att ensidigt ”klä på” tränarna mina åsikter hur man ska gå till väga utan att skapa utrymme för diskussioner som ska leda till bra lösningar som var och en kanske inte tänkt på tidigare, förklarar Per-Henrik. Jag vill också betona att utbildningen står för evidensbaserade kunskaper och inte bara utgår från mina egna tankar. Strävan är att presentera en samlad bild utifrån faktainsamling.</p>
<p class="Default"><strong>PG Fahlström och föreläsare från RF Elit </strong></p>
<p class="Default">TTU:ns mer teoretiska delar hålls av experter inom respektive område. PG Fahlström, lektor i idrottsvetenskap vid Linnéuniversitetet och internationellt etablerad expert inom idrottsforskning, har en tongivande roll.</p>
<p class="Default">– PG:s långvariga engagemang inom badminton, som tränare och även som förbundskapten för ungdomslandslag, innebär att han kan göra relevanta kopplingar mellan de teoretiska grunderna och de praktiska förutsättningarna för just badminton, säger Åsa Strindlund. Vi är också tacksamma för det fina samarbetet med RF Elitstöd, som tillhandahåller några av landets mest kunniga föreläsare inom kompetensområdena idrottsfysiologi, idrottspsykologi och idrottsnutrition.</p>
<p class="Default">Utbildningen startar i samband med Victor Swedish Open den 17-19 januari 2020 och avslutas i november 2021. Totalt genomförs åtta träffar under 2020 och 2021. Därutöver erbjuds studieresa till elitträningsmiljöer samt praktik i samband med juniortävling- eller seniormästerskap.</p>
<p class="Default"><a href="http://iof1.idrottonline.se/globalassets/asvenska-badmintonforbundet/autbildning/sasongen-20192020/ttu/kursinformation-schema-ttu-2020-2021.pdf"><b>Kursinformation och hur intresserade tränare ansöker till Topptränarutbildningen finner du här.</b></a></p>
<p>De inledande tre föreläsningarna i samband med Victor Swedish Open på IFU Arena i Uppsala är öppna för fler än TTU-deltagarna, i mån av plats. <a href="http://iof1.idrottonline.se/IdrottOnlineForbund/Badminton/svenskabadmintonforbundet/Utbildning/anmaldighar/">Alla är välkomna att anmäla sig till de öppna föreläsningarna här.</a></p>
<p> </p>
  
  <div class="text-gray-400"> Publicerad: 2019-11-08</div>
  

    </main>

</body>

</html>