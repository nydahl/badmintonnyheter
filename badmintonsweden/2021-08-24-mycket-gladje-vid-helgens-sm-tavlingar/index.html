<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Badminton Sweden Nyhetsarkiv</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Mycket glädje vid helgens SM-tävlingar</h1>
  <div class="mb-2 text-xl">Det blev en fullspäckad badmintonhelg när U13, U15 och U17 SM samt Veteran SM avgjordes samtidigt. Därmed korades också många nya svenska mästarinnor och mästare.
  </div>
    <p><em>Bilden ovan: Anvita Harakamani, Påvelund, trippelguld vid U13 SM 2021. Foto Jonas Askeroth.</em></p>
<p>Bland alla medaljörer vid de nyligen färdigspelade mästerskapen i ungdomsklasserna kunde systrarna Khushi och Anvita Harakamani från Påvelund fira hela fem medaljer tillsammans i U13 respektive U17 klassen. Anvita Harakamani fick hela tre gånger fick gå upp överst på prispallen och ta emot SM-nål, guldmedaljer, blommor och Pommac i samtliga U13-kategorier. Det var en fantastisk bedrift av den unga Påvelundstjejen. Dessutom fick hon dela medaljglädjen med storasyster Khushi som kompletterade medaljskörden genom att vinna ett silver och ett brons i singel och dubbel.</p>
<p>Dagen efter USM-succén i Stockholm kunde de båda systrarna pusta ut efter en slitsam kvällsträning med deras indonesiske tränare Putra och börja berätta om sina SM-äventyr.<br /><br />– Även om vi spelade i två olika hallar så hade vi koll på varandra hela tiden. Jag visste att Anvita hade jättebra chans och jag är såklart riktigt glad och stolt för att hon lyckades ta trippelguld på sitt allra första SM. Det är inte det enklaste. Sedan hade jag såklart hoppas på att vinna guld själv i singeln, men det gick ju inte den här gången. Elin (Öhling) spelade bra i finalen och jag gjorde inte min bästa match, men jag är väldigt nöjd med dubbeln tillsammans med Emma Hörnlund (IFK Umeå). Vi hade aldrig spelat med varandra innan så det var kul att kunna vinna brons tillsammans. Det var såklart en bra känsla att få stå på pallplats efter ett helt år utan tävlingar, säger Khushi och får medhåll från sin syster:<br />– Det kändes riktigt coolt. Ett roligt minne var när en fotograf från Spårvägen frågade om de kunde ta en bild med en riktigt stor kamera på mig med alla medaljer och blommorna. Sedan var det coolt att få en SM-nål också, berättar Anvita.</p>
<p>Utöver alla medaljerna utmärkte hon sig genom att alltid utstråla väldigt mycket badmintonglädje både på och utanför banan. Det är något hon själv känner är viktigt för att hålla självförtroendet på topp.<br />– Det är bra att vara glad hela tiden för jag ville inte se ledsen ut om jag förlorade någon boll. Jag ledde matcherna ganska ofta och jag fick inte bli arg på mig själv för jag visste att jag fortfarande kunde vinna.</p>
<p>En gemensam nämnare som både systrarna vill lyfta fram som en viktig del i deras framgång är deras entusiastiske pappa som alltid finns där i alla lägen. Pappan Santosh Harakamani var den här gången på plats i Enskede för att coacha den yngsta dottern.<br />– Han har betytt mycket. För han var den enda som coachade mig i singelspelet. Han vet alltid vad jag gör för fel och han har ju sett mig från att jag började spela. Sedan är han väldigt lugn när han coachar och det är bra, säger Anivta.</p>
<p>– Det är en trygghet att ha honom bakom oss och vi behöver inte alltid prata badminton. Det är inte nödvändigt för att vinna. Om det till exempel är en fifty-fifty match så gäller det mest att ha bra fokus och ha den mentala styrkan. Då är den extra tryggheten som vår pappa ger oss jätteviktig. Sedan har även alla våra tränare som vi har haft bidragit med mycket stöd, tillägger Khushi.</p>
<p>Systrarnas framgångar inbringade stor lycka i hela familjen Harakamani som kan vara mycket stolta över att ha två så duktiga och ambitiösa badmintonspelande familjemedlemmar:<br />– Det är inte varje dag som båda syskonen kan ta medalj samtidigt så det är stort. Jag tror mamma och pappa är nöjda över oss. De har ju varit med på hela resan hittills, men den är ju långt ifrån klar än. Anvita har ju precis bara börjat, förklarar Khushi och får sin syster att le sitt allra bredaste leende.</p>
<p>En annan mycket glad SM-medaljör från helgen var den Ljusdalsfostrade IFK-Umeå spelaren Edvard Hylander. Med många timmars träning med pappa Jörgen i en av Ljusdals gympasalar i bagaget kunde han nu visa att man trots lite svårare förutsättningar som ung ändå kan lyckas bland Sveriges främsta ungdomsspelare. Efter ett drygt år av spel i storklubben IFK Umeå har Edvard spetsat till sina främsta kvalitéer och kunde under helgens U17 SM vinna herrdubbeln tillsammans med radarpartnern Elliot Grahn samt vara finalist i herrsingeln.</p>
<p>– Det känns väldigt stort för mig. Jag har ju aldrig ens varit i en semifinal tidigare på ett SM. Men nu visade jag för mig själv att jag kan och det var viktigt för mitt självförtroende. Det var grymt kul att få vinna dubbeln och nu när jag analyserar våra matcher är jag är väldigt imponerad över hur vi spelade. Vi var riktigt kvicka framme på nät och Elliot var grym när han styrde runt våra motståndare i finalen med sin stabila defensiv. Vi tog fram vårt bästa spel lagom till SM, säger Edvard och fortsätter:</p>
<p>– Det var även en otrolig känsla att få vinna med just Elliot. Vi har tränat hemma i Ljusdal sedan vi var väldigt små och har fått köra med pappor under de tider som fanns i idrottshallen. Nu var vi helt plötsligt bäst på stora SM.</p>
<p>En aspekt som Edvard själv har jobbat med mycket och som han tror var skillnaden mellan vinst och förlust är den mentala styrkan. Han var under mästerskapshelgen inblandad i ett flertal olidligt spännande gastkramningar som han nästan alltid gick segrande ur. I kvartsfinalen av singelspelet vände han exempelvis ett 20-18 underläge i det avgörande setet mot Täbyspelaren Eric Ramstedt och vann med 22-20. Dessutom lyckades han och Elliot vinna semifinalen mot Kim Linell och André Irpola med de galna setsiffrorna 30-29 i ett av seten.</p>
<p>– Jag har tidigare haft stora problem mentalt och tappade förr huvudet alltför lätt. Men nu lyckades jag alltid hålla det högt och tog i kapp när jag låg under i matcherna. Tänk om jag blivit sur vid 20-18 mot Eric, då hade det inte blivit någon medalj. Så det mentala är jag riktigt nöjd med och även att jag spelade helt enligt min taktik. Jag följde planen som jag och min coach Anders hade lagt upp och sänkte även många diagonalt skurna smashar. De slagen funkade nästan hundraprocentigt, berättar Edvard.</p>
<p>I U17-klassen var hans nuvarande klubb IFK Umeå en stor dominant, då man tog hem hela tio medaljer varav tre guld. I herrsingelkategorin stod klubben för en historisk trippel när IFK:arna Kim Linell och Axel Hörnlund fick göra Edvard Hylander sällskap på pallen. På damsidan kunde även Alice Molin glädjas åt två medaljer. Hon är tillsammans med tvillingbrorsan Mio Sveriges främsta U17-par tack vare guldet i mixeden. Dessutom blev hon silvermedaljör från damdubbelfinalen i par med Freja Strömberg från Härnösand. Vid sidan av Umeås framgångar lyckades även Frölundaspelaren Elin Öhling med två fina skalper då hon segrade i både singel och dubbelkategorin.<br /><br />I Uppsala arrangerade Fyrisfjädern U15 SM och precis som i U13-klassen fanns det här en spelare som imponerade stort med hela tre inspelade guldmedaljer runt halsen. Det var täbytjejen Sofia Strömvall som trefaldigt fick kliva överst på pallen då hon förutom singeln vann damdubbeln med Ebba Holmström (Spårvägen) och mixeden med klubbkamraten Isak Erliksson. Sofias motsvarighet bland killarna var som väntat Spårvägens regerande europamästare Romeo Makboul. Han lirade till sig den ädlaste singelmedaljen i överlägsen stil och fick till slut även dela segerglädjen med sin finalmotståndare Filip Swahn. Deras härliga vänskap och fina samarbete på banan resulterade nämligen i ett herrdubbelguld.</p>
<p>På veteranfronten spelades också ett svenskt mästerskap som många av spelarna hade väntat länge på. Dels för att få komma i gång med tävlandet igen men även för få möta alla trevliga badmintonvänner från landets alla hörn. Tranås stod som arrangör och fick efter många inställda turer till slut genomföra tävlingen.</p>
<p>– Det var ett otroligt efterlängtat veteran-SM och då tror jag att jag talar för alla deltagare. Tranås gör också ett mycket bra jobb. Både tidsmässigt, domarstaben och kringarrangemanget var klart godkänt och sedan detta härliga badmintonfolk. Det var lite som att komma hem igen. Fantastiskt att få träffa alla, berättar Varbergs Lotten Nilsson som själv spelade hem hela tre medaljer i V50-klassen.<br /><br />– Jag är riktigt nöjd med mina resultat och nu hoppas vi alla att hela tävlingssäsongen får komma i gång ordentligt och att vi får bukt på denna pandemi. Själv fokuserar jag nu på min son Rickards träning och hans para-VM i slutet av oktober, avslutar hon.</p>
<p>Det fanns många lyckliga badmintonspelare med i årets Veteran- SM och ytterligare en trefaldig medaljör var IFK Lidingös Nils Carlson. Han kämpade sig till två silver och efter brons efter elva spelade matcher.<br />– Jag vågade faktiskt inte tro att det skulle kunna bli av innan jag var där och spelade den första matchen. Känslan att stå på banan igen var nog konstig för alla och det var riktigt ovant. Samtidigt var det en underbar glädje att få tävla på nytt. Sedan gick det ju även bra för mig tack vare lite flyt, men det viktigaste var att få träffa alla som man inte sett på länge. Nu i efterhand är allt lite overkligt och man har inte hunnit landa än, förklarar Nils.</p>
<p>Många spelare delar säkerligen Nils eufori över att äntligen få vara en del av ett tävlingsarrangemang och förhoppningsvis kan vi vänta oss fler liknande upplevelser framöver. Avslutningsvis vill vi rikta ett stort tack till alla arrangörer. Spårvägen, Fyrisfjädern, Täby och Tranås gjorde ett strålande arbete med att förbereda och genomföra alla de SM-tävlingar som vi fått njuta av under helgens gång.<br /><br />Alla resultat finner du <a href="https://badmintonsweden.tournamentsoftware.com/" style="font-size: 10pt;">här</a><span style="font-size: 10pt;">.<br />Fotografier från prispallarna har publicerats i Badminton Swedens facebook-grupp.</span></p>

  
  <div class="text-gray-400"> Publicerad: 2021-08-24</div>
  

    </main>

</body>

</html>