<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">TBF visar bortamatch i hemmahallen</h1>
  <div class="mb-2 text-xl">På måndag spelar Trollhättan (TBF) den viktiga sista matchen i SBL:s grundserie - borta mot Umeå. Och TBF ger sina fans en tidig julklapp. Klubben ordnar visning av matchen på storbild!
  </div>
    <p>Klubbledningen i Trollhättan är mycket nöjd med sin debutsäsong i Svenska Badmintonligan (SBL). Inte nog med att nykomlingen ligger sexa i tabellen med hittills sex ihopspelade poäng. Laget har varit nära fler poäng och har hängt med bra även mot flera av topplagen. </p>
<p>SBL-spelet ger också andra vinster. TBF uppmärksammas för sitt spel i högsta ligan. De lokala medierna, inte minst TTELA, rapporterar flitigt om TBF:s matcher.</p>
<p>- SBL har gett oss ett lyft. Intresset för badminton och TBF har ökat rejält i Trollhättan med omnejd. Det diskuteras och spekuleras inför varje match, berättar ordföranden Jan Borgstedt.</p>
<p>Intresset avspeglar sig även i publiksiffrorna. Trollhättan har ett snitt på 300 åskådare på sina hemmamatcher i Innovatumhallen!</p>
<p>En gång tidigare har klubben använt sig av möjligheten att vidaresända en motståndares webb-TV-sändning. Den gången handlade det om Spårvägens sändning från matchen mot Trollhättan. Men då marknadsförde TBF inte visningen särskilt mycket och såg det mest som ett test. Den här gången är det skillnad.</p>
<p>- Vi vill ge våra klubbmedlemmar och övriga intresserade en möjlighet att ta del av den här spännande bortamatchen. Vi vet också att Umeå gör proffsiga webb-TV-sändningar, så detta ska bli riktigt roligt, säger Jan Borgstedt.</p>
<p>Måndagsmatchen Umeå-Trollhättan är viktig för båda lagen. Resultatet avgör om TBF blir femma, sexa eller sjua i grundserien, vilket i sin tur avgör hur många bonuspoäng som laget tar med sig till vidare spel i Mellanserie B. I slutändan kan bonuspoängen betyda mycket i jakten på de två främsta platserna i Mellanserie B – platser som innebär kvartsfinalspel.</p>
<p>TBF visar Umeås direktsändning via två projektorer och två filmdukar, så att publiken i hallens kafeteria kan följa alla delmatcherna - SBL-matcherna spelas ju på två banor samtidigt. Det blir också uppsnack där en av laget tränare pratar om laguppställningen och om hur han ser på matchen.</p>
<p>- Det vore kul om vi kunde fylla kafeterian. Då blir det en 40-50 åskådare, säger Jan Borgstedt.</p>
  
  <div class="text-gray-400"> Publicerad: 2017-12-16</div>
  

    </main>

</body>

</html>