<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Laddad Felix Burestedt spelar sitt första Denmark Open</h1>
  <div class="mb-2 text-xl">Denmark Open, med start på tisdag, är den första stora internationella tävlingen som genomförs sedan i mars. I herrsingel ställs Felix Burestedt mot en av Danmarks mest meriterade spelare Jan O Jörgensen som efter tävlingen lägger racket på hyllan.
  </div>
    <p>Han har fått fira ett VM-guld i Thomas Cup tillsammans med sina landsmän, spelat världens längsta slagväxling och vunnit hela sex gånger mot världens genom tiderna bästa spelare Lin Dan. En av badmintonvärldens största personligheter Jan O Jörgensen gör i Denmark Open sin sista tävling.</p>
<p>Frågan är om vårt svenska hopp Felix Burestedt ska bli den som sätter punkt för Jörgensens karriär. Felix är medveten om danskens kapacitet från ett tidigare förlustmöte i danska ligan men tror sig ha större chans att slå den åttondeseedade Jörgensen den här gången.</p>
<p>– När vi möttes senast förlorade jag med 21-15, 21-18, men jag var definitivt med. Nu tror jag att jag är i betydligt bättre form än honom. Jag blir dessutom väldigt taggad när jag vet att jag kan sätta stopp för en av Danmarks bästa spelare på hans hemmaplan, säger Felix Burestedt.</p>
<p>Detta blir Burestedts allra första Denmark Open. Efter att själv ha varit osäker om rankingpoängen skulle räcka för en startplats så kan han nu glädjas åt sitt deltagande i en av de mest prestigefyllda tävlingarna på den europeiska kontinenten. För att skapa ytterligare tändvätska inför den kommande skandinaviska uppgörelsen skickar Felix över en passning till dansken.</p>
<p>– Jörgensen ska inte tro att det blir enkelt och att han bara kan ställa ut skorna på planen. Jag har tränat riktigt hårt och är förberedd. Han har ju egentligen redan slutat och jag tror inte att han är i sin bästa form. Jag vet dock sedan tidigare att han är väldigt fysiskt stark och jag måste spela på min toppnivå för att vinna, säger Felix Burestedt.</p>
<p>På damsidan representeras Sverige av Clara Nistad och Moa Sjöö. De möter i damdubbel ett nykomponerat tyskt par i form av Franziska Volkmann och Kilasu Ostermeyer. Av dessa har Ostermyer den högsta rankingen sedan tidigare på plats 80 i världen.</p>
<p><a href="https://www.badminton.nu/Nyheter/BadmintonSwedensnyheter/ovisssituationforfjolaretssuccepar/">Clara och Moa</a> gjorde en mycket fin säsong förra året då de klättrade nästan 350 platser på världsrankingen till plats 55. Sammanlagt nådde paret, som började sitt samarbete våren 2019, hela sex semifinaler i BEC-tävlingar och gjorde flera jämna matcher mot europeiska toppspelare. </p>
<p>När det mesta har skjutits upp eller ställts in under rådande coronatider får årets upplaga av Denmark Open i Odense en speciell betydelse för många spelare. Tävlingen är den enda av sitt slag under hösten och kommer även att fungera som ett test för hur internationella badmintontävlingar ska kunna arrangeras med restriktioner.</p>
<p>Stora asiatiska badmintonländer som Kina, Indonesien, Thailand m fl deltar dock inte turneringen. Även flera toppnamn som från börjat varit aktuella till spel, så som världsettan i singel Kento Momota, har valt att avstå. Under turneringen kommer 500 personer kunna vistas i hallen samtidigt. </p>
<p>Tävlingen pågår mellan den 12-18 oktober i Odense Idrottshall.</p>
<p>Både Felix Burestedt och Clara Nistad/Moa Sjöö spelar sina första matcher på onsdag. </p>
<p>Här finns <a href="https://bwf.tournamentsoftware.com/sport/events.aspx?id=EC15A629-1E6E-4CF5-BB3B-8BA4A14B0C87">lottning och reslutat</a> från tävlingen.</p>
  
  <div class="text-gray-400"> Publicerad: 2020-10-12</div>
  

    </main>

</body>

</html>