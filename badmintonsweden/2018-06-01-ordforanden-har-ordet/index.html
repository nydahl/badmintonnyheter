<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Badminton Sweden Nyhetsarkiv</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Ordföranden har ordet</h1>
  <div class="mb-2 text-xl">Svenska Badmintonförbundets ordförande Tommy Theorin har ordet och berättar från sin synvinkel om vad som är på gång inom både svensk och internationell badminton just nu.
  </div>
    <p>Hej alla,</p>
<p>Då var det dags igen för ”Ordföranden har ordet” och som skrevs i förra utgåvan så skall detta ses i ett led att få ut nyheter, information och tankar om det arbete som ständigt pågår.</p>
<p>SBL har verkligen lyft under säsongen och avslutningshelgen i Uppsala med final mellan Fyrisfjädern och Täby var ett fantastiskt evenemang. Ungdomarna i Svenska Cupen gavs förutom sitt eget spännande tävlande en möjlighet att se badminton på högsta nivå. En näst intill fullsatt arena fick se finalen avgöras i Golden set med Täby som vinnare. Ett stort grattis till Täby - också ett stort tack till Fyrisfjädern för detta evenemang som var något utöver det vanliga!</p>
<p>Det gav råg i ryggen och vi måste arbeta vidare på att bygga lag-SM-finalen tillsammans med ett stort ungdomsevenemang varvat med föreläsningar, utbildning och möten!</p>
<p>Vi ser redan fram emot nästa säsongs SBL som nu också kommer att ha med ett lag från Göteborg då Påvelund kvalificerade sig för spel i vår högsta serie. Spårvägen med sin spännande ungdomssatsning får nu ta nya tag i division ett. <br /> På tal om Spårvägen så fyllde man en buss med ungdomar och begav sig till finalen i Uppsala. På plats hade de också stämt träff med Henri Hurskainen som berättade om sig själv och svensk badminton. Det hela avslutades med mycket autografskrivande och många selfies. Verkligen något för flera att ta efter!<br /> <br /> Som bekant pågår en ordentlig genomsyn av spel- och tävlingsreglerna. Man kan väl säga att regelverket inte ”hängt med” i gjorda förändringar och beslutade överenskommelser. För att undvika oklarheter så är det nu dags för en ordentlig översyn. Givetvis både vill och skall vi lyssna med er som är ute i verksamheten och glöm inte att inkomma med förslag, <a href="http://iof1.idrottonline.se/IdrottOnlineForbund/Badminton/svenskabadmintonforbundet/Nyheter/BadmintonSwedensnyheter/Nyhetsarkiv/reglernasesovervarmedochpaverka/">som kan ni läsa på separat plats på hemsidan</a>.<br /> <br /> Men redan nu kan vi presentera ett förslag på en liten förändring som är under utredning och som jag utgår från kommer att genomföras; nämligen att det i fortsättningen blir referee som kommer att fastställa matchordningen vid lagmatcher. Detta för att undvika att så kallade taktiska dispositioner gör att matcher ligger och låser varandra. Därmed får vi ett bättre flyt i genomförandet som i allt är till gagn för hela evenemanget.</p>
<p>I förra veckan genomfördes Badminton World Federation<span style="text-decoration: line-through;">s</span>, BWF, årsmöte i Bangkok. 131 av de 188 nationsförbunden, plus några av de associerade medlemmarna, var samlade och på plats fanns förbundschef Tomas Sandö Brandt och undertecknad.<br /> Förutom stadge- och reglementsändringar som behandlades var den stora delen av mötet: Genomgång av BWF:s gedigna och genomarbetade förslag till framtidsprogram - Enhancing Badminton´s Future – Right Time, Right Now. (som presenterats på hemsidan). <br /> Lyfta evenemangen – engagera mer – ge mer underhållning är viktiga ingredienser för att skapa än större intresse.<br /> Som en del i detta gedigna program var förslaget om en övergång till nytt poängräknesystem: Bäst av fem set till 11 poäng det vill säga det system som används i SBL. <br /> I för många matcher tar det allt för lång tid att komma fram till avgörande för att på sikt attrahera. Bland annat kan som exempel nämnas att i ett mästerskap tog ett set 69 minuter innan det avgjordes!!<br /> Vi presenterades statistik som visar att:<br /> 75 % av de som leder vid 11 vinner setet<br /> 90 % av de som leder med tre poäng vid 11 vinner setet<br /> <br /> Dags för omröstning och vad händer? Jo, det blir politiskt spel på högsta, nej den sämsta nivå, som kommer in i bilden och får råda före vett, sans och samling kring utveckling. Varje världsdels ordförande sitter med automatik i BWF:s styrelse. Vad som ”läckt ut” från interna möten är att Asien och Afrika inte har varit nöjda med sina ordföranden och arbetat för att avsätta dem under mandatperioden. Nu valde man att markera att man inte gick på framtidsförslaget som dessa båda varit med och arbeta fram. De europeiska nationsförbunden som separat diskuterat tillsammans såg framtidsförslaget som mycket positivt för vår sports utveckling och stod enade bakom. En majoritet röstade i en sluten omröstning för, men eftersom det krävs två tredjedelars majoritet föll tyvärr förslaget. Så blir det när prestige och makt blir viktigare än att arbeta för sportens bästa. <br /> <br /> Däremot fick förslaget om en fast höjd vid avgivande av serve den nödvändiga tvåtredjedelsmajoriteten. Styrelsen har nu fått mandat att fortsätta experimentera med olika alternativ på en fast höjd fram till den 10 december.</p>
<p>Introduceras görs nu också en digital strategi för att arbeta med och engagera fansen.<br /> <br /> Dagen efter mötet var det start för Thomas- och Uber Cup. Vi fick oss till livs badminton av allra högsta klass kan lovas och vilken upplevelse!<br /> Vågar inte ens tänka tanken på eller spekulera kring vilka resurser och kostnader som lagts ner på evenemanget. Ljussättning, spelarpresentationer, banuppbyggnad, led-skärmar med info om allt, reprisbilder från en tv-produktion med 16 kameror, m.m.!  Den entusiastiska publiken lyfte fram spelarna på hög ljudnivå – det hejas vilt under varje slag – mellan servarna håller hejarklackarna igång med sånger ackompanjerade av ivriga trumslagare. Ja, badminton är en popsport och man förstår att vår sport rankas som den 4:e populäraste i världen, för så är det!  Vi lever i den stora idrottsvärlden som bygger på sportprestationer på högsta nivå och mycket stort underhållningsvärde och det måste man leva upp till för att finnas på denna nivå. Tänk en annan, som en gång i tiden uppfostrades i att som åskådare hålla tyst under själva spelet och applådera mellan servarna, som nu sitter med ett stort leende och verkligen njuter i denna underbara miljö.</p>
<p>Japan var för många överraskande med i båda finalerna och tjejerna stod som vinnare men Kina blev för starka på herrsidan. På plats och mitt i närmsta hetluften fanns under hela finalspelet Torbjörn Jansson som försett oss med täta rapporter och gediget bildmaterial. Tack Torbjörn för fint arbete!</p>
<p>Jag vill också passa på att uttrycka min personliga besvikelse över att våra svenska mästare inte kommer att finns på plats när Europa Club Championship avgörs i Polen om några veckor - vilket borde vara en självklarhet när man kvalificerat sig.</p>
<p>Passar på att ÖNSKA ALLA BADMINTONVÄNNER EN RIKTIGT GLAD OCH SKÖN SOMMAR!</p>
<p>Tommy Theorin</p>
  
  <div class="text-gray-400"> Publicerad: 2018-06-01</div>
  

    </main>

</body>

</html>