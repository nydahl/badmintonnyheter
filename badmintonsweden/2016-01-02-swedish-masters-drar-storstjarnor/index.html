<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Swedish Masters drar storstjärnor</h1>
  <div class="mb-2 text-xl">Swedish Masters den 21-24 januari 2016 lovar att bli riktigt intressant.  Eftersom det är en OS-kvaltävling väntas en lång rad internationella stjärnor till Uppsala – liksom hela svenska eliten.
  </div>
    <p><em>Bilden ovan: PG Jönsson, Tournament director, ser fram emot januari månads Swedish Masters i Uppsala.</em></p>
<p> </p>
<p>Tävlingen firar också 60-årsjubileum, även om den har gått under några olika namn genom åren: Internationella svenska mästerskapen, Swedish Open, Scandinavian Open med flera. Tävlingen har också gjort uppehåll under några få år.</p>
<p>Den första tävlingen avgjordes 1965; med segrare som Leif Ekedahl i herrsingel och Berndt Dahlberg/Bertil Glans i herrdubbel. Namn som väcker glada minnen hos många äldre badmintonentusiaster.</p>
<p>Tävlingen har under åren gått i många olika svenska städer. Som Göteborg, Malmö, Stockholm, Borås, Halmstad och Karlskrona.</p>
<p>Sedan två år tillbaka heter den Swedish Masters International Badminton Championships och genomförs i Uppsala. Så också 2016 – tävlingen spelas i Fyrishov i Uppsala.</p>
<p>- Det är viktigt att Sverige har en internationell tävling, säger PG Jönsson, den före detta världsstjärnan som är Tournament director för Swedish Masters.</p>
<p>- Det är också ett fantastiskt tillfälle för alla intresserade, inte minst ungdomar, att få se internationell badminton, menar PG.</p>
<p>Exakt vilka spelare som kommer är ännu inte klart. Sista anmälningsdag är den 22 december, och anmälningarna strömmar nu in. Från Indonesien, Malaysia, Danmark, England, Frankrike, Ryssland, USA, Spanien – för att bara nämna några länder.</p>
<p>- Tävlingen lovar att bli riktigt bra och spännande i år. Eftersom den är kvalificerande för OS i Rio sommaren 2016 kommer många hit för att försöka vinna rankingpoäng, säger PG.</p>
<p>Tävlingen kommer att avgöras i A-hallen i Fyrishov med plats för 2 500 åskådare. Så många lär knappast komma, men för två år sedan när den svenska storstjärnan Henri Hurskainen var i final i herrsingel kom det 1 200 åskådare.</p>
<p>- Publiktillströmningen beror mycket på hur det går för de svenska spelarna. Men jag hoppas att många också vill se de duktiga utländska spelarna.</p>
<p>Tävlingen startar med kvalspel torsdagen den 21 januari, och huvudturneringen går igång dagen efter.</p>
<p>Det är en stor apparat att arrangera Swedish Masters. Det krävs upp emot 300 funktionärer. Antalet spelare och ledare uppgår till någonstans mellan 250 och 300.</p>
<p>- Vi tar till exempel hit både internationella domare och linjedomare, berättar PG.</p>
<p>Vad krävs för att deltagarna ska trivas på Swedish Masters?</p>
<p>- Det är många saker. Det ska vara visuellt fint i arenan, det ska bara bra hotell, alla transporter ska klaffa, liksom träningstider med mera. Det ska helt enkelt inte vara något strul, utan spelarna och ledarna ska känna att det bara flyter på utan missöden.</p>
<p>Vill du veta mer om Swedish Masters? <a target="_blank" href="http://swedishmasters.com">Gå då in på deras sajt här.</a></p>
  
  <div class="text-gray-400"> Publicerad: 2016-01-02</div>
  

    </main>

</body>

</html>