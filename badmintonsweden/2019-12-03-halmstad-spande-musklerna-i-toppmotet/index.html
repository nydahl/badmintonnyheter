<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Halmstad spände musklerna i toppmötet</h1>
  <div class="mb-2 text-xl">Badmintonligans grundserie avslutades med två spännande matcher på tisdagskvällen. Fyrisfjädern–Halmstad skulle avgöra vilket av lagen som blev tvåa respektive trea i grundserien och i Trollhättan behövde hemmalaget vinna för att säkra fjärdeplatsen.
  </div>
    <p><em>Bild: Mikkel Mikkelsen, nyckelspelare för Halmstad i Victor Badmintonligan. </em></p>
<p>Förra säsongens mästarlag Halmstad behövde ta minst en poäng i Uppsala mot Fyrisfjädern och ställde för kvällen upp med sin allra starkaste uppställning. Det såg tufft ut för hemmalaget att kunna matcha detta då man saknade flera av sina toppspelare.</p>
<p>Men det blev en jämn tillställning och till slut var det den täta herrsingel 1 mellan Felix Burestedt och Andy Tsai som avgjorde till bortalagets fördel. Här hade faktiskt Andy Tsai, hittills obesegrad i Badmintonligan denna säsong, tre matchbollar i fjärde set, men Halmstads Felix Burestedt höll nerverna i styr och kunde till slut vinna matchen med 11-8 i femte set.</p>
<p>– Andy gör en jättebra match och följde den taktik vi lagt upp innan. Snöpligt att han inte kunde knyta till säcken i fjärde set. Men med detta fina spel blir han en stor tillgång för oss framöver, sa Henri Hurskainen, lagledare för Fyrisfjädern.</p>
<p>Segern för Felix innebar 2-1 till Halmstad och när Mikkel Mikkelsen/Elisa Mellgard strax efter även vann mixeddubbeln mot Melker Bexell/Ditte Söby-Hansen hade Halmstad säkrat andraplatsen i grundserien.</p>
<p>– Totalt sett är vi nöjda med vår insats i grundserien. Att vi tog andraplatsen betyder framförallt att vi får med oss en extra poäng till Mellanserie A. Men det kan visa sig viktigt längre fram, sa Niclas Rosengren, lagledare för Halmstad.   </p>
<p>Matchsiffrorna blev till slut 4-2 till Halmstad efter att Julie Dawall vunnit damsingeln för Fyrisfjädern (då Irina Andersen tvingats avbryta matchen i andra set) och Mikkel Mikkelsen/Rasmus Messerschmidt tagit hem herrdubbeln mot Adam Gozzi/Henri Hurskainen.</p>
<p>Mikkel Mikkelsen blev därmed den spelare som vunnit flest matcher i Badmintonligans grundserie. Totalt har Halmstads duktiga dansk vunnit 11 av 12 spelade matcher.</p>
<p>– Mikkel Mikkelsen är vår viktigaste spelare, då han alltid spelar både dubbel och mixed. I år har han tränat ännu mer, bland annat flera dagar i veckan på det danska landslagscentret i Bröndby och jag tycker att han höjt sin nivå ytterligare, sa Niclas Rosengren, lagledare för Halmstad.</p>
<p>I Trollhättan kunde hemmalaget vid seger mot tabelljumbon Västra Frölunda säkra fjärdeplatsen i grundserien och därmed avancemang till Mellanserie A (och en garanterad kvartsfinalplats i slutspelet). Och trots att superstjärnan Hans-Kristian Vittinghus inte spelade ikväll kunde Trollhättan ta en hyfsat säker seger.</p>
<p>I de första tre matcherna (mixeddubbel, herrdubbel och herrsingel 1) tappade hemmalaget bara ett set. Här gjorde 18-årige Jesper Borgstedt en fin premiär i Badmintonligan och spelade hem herrdubbeln tillsammans med Daniel Lundgaard. Västra Frölunda reducerade i den efterföljande damdubbeln men när Trollhättans Ludvig Petré Olsson sedan vann över Joel Hansson i herrsingel 2 var matchen avgjord.</p>
<p>– Det betyder mycket för klubben att vi grejade fjärdeplatsen. Målet innan säsongen var att spela semifinal och detta är ett bra steg på vägen. Vår styrka är att vi har ett jämnt lag med en spets i Hans-Kristian Vittinghus, sa Jens Olsson, lagledare för Trollhättan.</p>
<p>Frida Lindström, som vunnit hela tio matcher för Västra Frölunda denna säsong, snyggade till siffrorna genom att vinna den avslutande damsingeln mot Sara Lundgaard.</p>
<hr />
<p>Resultat i kvällens matcher:</p>
<p>Fyrisfjädern – Halmstad <a href="https://www.scoreboardlive.se/tournament/show/818">2-4</a></p>
<p>Trollhättan – Västra Frölunda <a href="https://www.scoreboardlive.se/tournament/show/819">4-2</a></p>
<p>Här hittar du <a href="http://www.badmintonligan.se/Matcher/Grundserien/">tabellen för Badmintonligans grundserie</a>.  </p>
  
  <div class="text-gray-400"> Publicerad: 2019-12-03</div>
  

    </main>

</body>

</html>