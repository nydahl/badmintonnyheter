<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Badminton Sweden Nyhetsarkiv</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Julia till semifinal i Senior-SM</h1>
  <div class="mb-2 text-xl">Den stora skrällen i Senior-SM så här långt: U15-spelaren Julia Tuvesson. Hon är klar för semifinal i damsingel. – En imponerande insats. Hon har slagit tre motståndare som på pappret är bättre, säger Jonas Herrgårdh, badmintonförbundets sportchef.
  </div>
    <p>Julia Tuvesson trivdes verkligen under lördagens spel på hemmabanorna i Täby Racketcenter. Hon vann tre raka matcher i damsingel - mot i tur och ordning Alice Lindhé, Berfin Aslan och Althea Ljungqvist. Segersiffrorna i kvartsfinalen mot Fyrisfjäderns Althea Ljungqvist blev 15-21, 21-18, 21-15.</p>
<p>- Julia gör det mycket bra. Hon har fin teknik, täcker banan väl och har god spelförståelse, säger Jonas Herrgårdh.</p>
<p>I söndagens semifinal möter hon Frölundas Frida Lindström, som programenligt tog sig till semifinal. I den andra semifinalen återfinns Emma Sundling från Bergsåker och favoriten Ashwathi Pillai, Täby. Ashwathi vann sin kvartsfinal mot Johanna Magnusson från Aura med 21-18, 21-12.</p>
<p>I herrsingel är tre av förhandsfavoriterna i semifinal. Jacob Burestedt, Halmstad, möter Gabriel Ulldahl, Umeå, i den ena. På vägen fram mot semi hade dock Gabriel vissa svårigheter i åttondelen mot Fyrisfjäderns Andy Tsai. Andy vann först set med 21-16, men fick problem med kramp i vaden i andra, förlorade det setet med 12-21 och gav sedan upp i tredje set.  </p>
<p>I den andra semifinalen blir det klubbmöte. Där möter Täbys Hermansah, indonesiern som efter två år i Sverige nu spelar sitt första Senior-SM, klubbkamraten Mathias Wigarth. Mathias vann något överraskande sin kvartsfinal mot Jacob Nilsson, Aura.</p>
<p>- Jag trodde nog att Jacob skulle vinna efter hans fina internationella resultat den senaste tiden. Men Mathias håller en god nivå och är svårslagen på hemmaplan, säger Jonas.</p>
<p>I dubbelkategorierna är de flesta favoritparen vidare. Till exempel Sweden Open–vinnarna Emma Karlsson/Johanna Magnusson i damdubbel, liksom syskonen Moa/Tilda Sjö och Louise Eriksson/Emma Wengberg.</p>
<p>- Jag tycker att spelstandarden generellt sett har höjts sedan förra årets SM, konstaterar Jonas Herrgårdh. Jag har sett fler unga spelare som tar för sig mer och som verkligen vill utmana de mer etablerade spelarna. Det är roligt.</p>
<p>- Och jag ser fram emot söndagens semifinaler och finaler. Jag tror och hoppas att det blir spel på riktigt hög nivå.</p>
<p>Semifinalerna inleds söndag kl. 09.00. Finalpasset startar kl. 13.00.</p>
<p><a href="http://badmintonsweden.tournamentsoftware.com/sport/matches.aspx?id=027CB692-2488-4C63-A1B6-10A6FF05B7C3">Länk till lottningen</a></p>
<p><a href="http://www.badminton.nu/forbundet/Statistik/Seniorer/svenskamasterskapsenior/">Lista över tidigare SM-vinnare</a></p>
<p><a href="https://www.youtube.com/channel/UCMlc7pYcwLibFsjNPoAD3dA">Här kan du se livesändningen från SM. Även med kommentatorer under söndag</a>.</p>
<p> </p>
  
  <div class="text-gray-400"> Publicerad: 2018-02-03</div>
  

    </main>

</body>

</html>