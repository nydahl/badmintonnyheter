<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Två silver med smak av guld</h1>
  <div class="mb-2 text-xl">Två silvermedaljer och fem kvartsfinalplatser, det blev det svenska lagets fina facit i Junior-EM i Finland. Så bra har det inte gått på ett JEM sedan 1993, men känslan efteråt är ändå att det faktiskt kunde ha slutat ännu bättre.
  </div>
    <p><em>Bild: Edith Urell och Anastasiia Shapovalova spelade turneringens match.</em></p>
<p>I de både finalerna på lördagen var det bokstavligen millimetrar som skiljde mellan silver och guld.</p>
<p>Mixeddubbelfinalen mellan Gustav Björkler/Edith Urell och det tyska paret Kicklitz/Nguyen slutade 19-21, 19-21 och det var precis lika jämt som siffrorna indikerar. Det svenska paret kontrollerade matchen i första set och ledde hela vägen, men så precis i slutet lyckades tyskarna vinna några bollar i följd och ta hem setet.</p>
<p>I andra set hamnade svenskarna i underläge men gjorde en stark upphämtning och vid 19-19 kändes det som Björkler/Urell hade momentum. Men återigen gick de sista duellerna tyskarnas väg och guldet var förlorat.</p>
<p>– Det var väldigt jämnt, men de var bättre på de sista bollarna i båda seten, sa en mycket besviken Gustav Björkler efter matchen.</p>
<p>Det svenska paret, som varken tränat eller tävlat ihop i mixeddubbel i någon större utsträckning de senaste åren, kan dock vara mycket stolta över sin insats och övertygande spel. Ett silver i mixeddubbel tillhör inte vanligheterna – det var hela 27 år sedan ett svenskt par lyckades med den bedriften (Johan Tholinsson/Pernilla Carlsson).   </p>
<p>– Det är svårt att vara glad över ett silver, men om några dagar tror jag vi kommer att vara det, sa Edith Urell.   </p>
<p>För att hitta den senaste svenska JEM-finalisten i damsingel behöver vi gå ytterligare tio år bakåt. Då 1983 var det Christine Magnusson som mötte engelskan Helen Troke. På lördagseftermiddagen i Lahtis hette svenskan Edith Urell och på motståndarsidan stod förstaseedade ryskan Anastasiia Shapovalova.</p>
<p>De två hade redan mötts i lagtävlingen där svenskan vunnit en superjämn match med 21-19, 21-19. Finalen blev precis lika jämn, och de båda spelarna bjöd på fantastiskt fint singelspel från första boll. I andra halvan av första set höjde Edith nivån ytterligare och ryskan hängde då helt enkelt inte med. 21-14 till svenskan efter en magisk avslutning med åtta raka vinstbollar.</p>
<p>I andra set kom ryskan igen och utmanade Edith med sin starka defensiv och varierade spel. Försprånget växte snabbt och plötsligt hade ryskan en hel hög med setbollar. Men då hittade Edith tillbaka till sitt vägvinnande spel och började plocka boll efter boll. Men på den åttonde setbollen gick det inte längre och ryskan tog setet med 21-18.</p>
<p>I tredje set fortsatte Edith att styra spelet och hitta olika lösningar för att manövrera ut ryskan. När det närmade sig avgörande ledde svenskan med 15-10 och såg ut att gå mot seger. Men ryskan vägrade ge sig och kämpade sig tillbaka till 19-19. Då, i otroligt pressat läge, spelade Edith en fantastisk undanläggning vid nät och skaffade sig matchboll.  <br /> Skulle det bli svensk seger tillslut? Nu var det så olidligt spännande att man knappt orkade titta.</p>
<p>Nej, återigen lyckades ryskan samla ihop sig och ta hem tre raka bollar efter några makalösa dueller. Helt färdig bröt Anastasiia Shapovalova ihop i tårar efter att matchbollen var vunnen.</p>
<p>För Edith var förlusten såklart tung. Men i intervjun direkt efter matchen kunde hon ändå se positiva saker.  </p>
<p>– Jag är väldigt besviken, jag hade ledningen i tredje set men tappade fokus. Men jag tar med mig bra saker härifrån. Nu är jag verkligen trött efter två finalmatcher, sa Edith Urell.</p>
<p>Den 18-åriga ryskan lovordade den ett år yngre svenskan:</p>
<p>– Det var mycket hårt och hon var så svår att slå, en så snabb och teknisk spelare. Jag är så stolt över att ha gett Ryssland ett guld, sa Anastasiia Shapovalova med tårar i ögonen.</p>
<p>Framför datorn var det tufft att acceptera att Sverige inte fått med sig något guld från JEM, det var ju så nära. <br />Samtidigt kände man en stor tacksamhet över att ha fått bevittna det som måste ha varit JEM:s bästa och mest dramatiska match. <br /><br /></p>
<hr />
<p>Badminton Sweden vill tacka alla inblandade - spelare, föreningar, tränare, ledare, föräldrar och alla andra engagerade - som gjorde denna JEM-succé möjlig.</p>
<p>Se finalmatcherna från JEM i repris här.</p>
<p><a href="https://www.badmintoneurope.tv/en-int/playerpage/275412">https://www.badmintoneurope.tv/en-int/playerpage/275412</a></p>
<p><a href="https://www.badmintoneurope.tv/en-int/playerpage/275846">https://www.badmintoneurope.tv/en-int/playerpage/275846</a></p>
  
  <div class="text-gray-400"> Publicerad: 2020-11-09</div>
  

    </main>

</body>

</html>