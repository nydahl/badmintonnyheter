<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">BWF vill testa nya grepp</h1>
  <div class="mb-2 text-xl">BWF vill ta badmintonsporten till nästa nivå. I ett förslag presenterar de nu en rad förändringar. Förslagen som läggs fram är bland annat spel i fem set till elva för att minska matchlängden och att försöka öka den effektiva speltiden under match.
  </div>
    <p>I en global sportvärld med stenhård konkurrens från alla olika håll gäller det att utvecklas menar BWF. Med målet att bli en än mer attraktiv sport för såväl utövare som publik och sponsorer föreslår de nu de en rad förändringar för att nå dit.</p>
<p>Utöver satsningar på att lyfta fram stjärnor, öka sportens kommersiella kraft och fortsätta förbättra kvalitén på livevideosändningar så finns förslag om en rad rent sportliga förändringar.</p>
<p>I stora drag handlar det om att få ner matchernas längd, minska ointressanta sekvenser och att få till fler avgörande moment i matcherna. Rent konkret föreslår BWF att matcher ska spelas i fem set till 11 istället för i tre set till 21. I förslaget ingår också att kraftigt förkorta tiden mellan bollarna, däribland coaching på banan och även uppvärmningstiden på matchbanan. Istället för coachning som det ser ut idag vill BWF införa regler om en time out per match som spelaren kan begära. Vid ett femte och avgörande set skulle chansen till ytterligare en time out finnas.</p>
<p>Enligt siffror som BWF presenterar har både matchlängder och matchtid då bollen inte är i spel ökat gradvis över tid. Genom att vända den trenden är tanken att dels locka publik (på läktare och via tv), men även att skona spelare från långa och utdragna matcher som tenderar att öka skaderisken.</p>
<p>Till förslagen på förändringar kommer även den tidigare presenterade serveregeln med en fast höjd (1,15 meter). <a href="http://www.badminton.nu/Nyheter/BadmintonSweden/BWFtestarnyaserveregler/">Läs mer om det här.</a></p>
<p>Förslaget på förändringar inom sporten läggs nu fram för att kunna beslutas om vid BWF:s årsmöte i Bangkok 19 maj. <a href="http://bwfcorporate.com/about/council-proposal/" target="_blank">Här kan du läsa mer om förslagen på BWF:s hemsida.</a></p>
<p>Badminton Sweden presenterade förslagen för ett flertal aktiva på elitnivå för att höra hur de ser på några av de eventuella förändringarna.</p>
<p><b>Landslagets Emma Karlsson om…</b></p>
<p>…spel i fem set till elva: − Jag tycker att det är bättre som det är nu med tre set till 21. Det går så snabbt när det är korta set, man får ingen tid att ta ikapp. Jag gillar att spela till 21 men ändå få en paus vid 11.</p>
<p>…nya regler kring coachning: − Jag tycker att det är helt ok som det är nu med coachning vid 11 och 21. Sen kan coachning i vissa fall ta tid under spelet och där kan domarna vara lite hårdare. Den andra spelaren ska inte behöva vänta.</p>
<p><b>Sportchef Jonas Herrgårdh om…</b></p>
<p>…spel i fem set till elva: − Detta räknesätt kan fungera för den högsta nivån topp-50 spelare. Jag tror dock inte att det är ett bra räknesätt för ungdomsspelare U13-U19. Matchtiden är klart kortare för ungdomsspelare som det ser ut idag och jag ser inte att det behövs förändringar. De skäl som BWF påvisar för toppspelarna och deras tävlingar håller inte som argument där.</p>
<p>…nya regler kring coachning: − Om det ska till en förändring, så anser jag att det ska finnas möjlighet till coachning efter varje set och inte enbart möjligheten med en "time out". Hur domaren sedan ska kunna avgöra om ledarna "coachar" eller enbart skriker "kom igen jobba" det vet jag inte hur de ska kunna hålla ordning på, eftersom domarna inte kan alla världens språk. Det är helt rätt att försöka öka den effektiva matchtiden, som det är idag är det för lite spel gentemot pauser.</p>
<p><b>Malmö RIG-tränare Rickard Magnusson om…</b></p>
<p>…spel i fem set till elva:<b> − </b>Som poängsystem har jag inget emot det, har man sett att det finns det fördelar med detta system så är jag rätt så positivt. Sen vet jag att det finns blandade åsikter bland spelarna.</p>
<p>…nya regler kring coachning: − Det är bra att man vill göra någonting. Som det ser ut nu så är det alldeles för lite effektiv speltid och för mycket pauser där spelarna vill få tiden att gå. Där tycker jag generellt att domarna varit för snälla. Jag är positiv till att öka den effektiva matchtiden.</p>
  
  <div class="text-gray-400"> Publicerad: 2018-02-27</div>
  

    </main>

</body>

</html>