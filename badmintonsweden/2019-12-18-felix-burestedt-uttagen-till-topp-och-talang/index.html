<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Felix Burestedt uttagen till Topp och Talang</h1>
  <div class="mb-2 text-xl">Sverigeettan i herrsingel, Felix Burestedt, är en av tolv idrottare som får en plats i SOK:s stödprogram Topp och Talang.  – De får ett behovsprövat och skräddarsytt stöd för att nå världstoppen, säger SOK:s verksamhetschef Peter Reinebo.
  </div>
    <p>Det är årets <a href="http://iof1.idrottonline.se/IdrottOnlineForbund/Badminton/svenskabadmintonforbundet/Nyheter/BadmintonSwedensnyheter/Nyhetsarkiv/felixburestedtpabosoninbjudenavsok/">talangselektioner på Bosön</a> och höstens tävlingsresultat som ligger till grund för uttagningarna. Felix Burestedt är i fint sällskap med flera andra lovande idrottare som tas upp i Topp och Talang. Kända namn som skidskytten Elvira Öberg samt friidrottarna Kalle Berglund, Tilde Johansson och Fanny Roos är några av idrottarna som valts ut denna gång. </p>
<p>– Det är jättekul och otroligt positivt för mig. Det öppnar upp större möjligheter, t ex vad gäller tävlande. Sen får jag genom detta också tillgång till SOK-resursteam med experter inom olika områden vilket är mycket betydelsefullt, säger Felix Burestedt.   </p>
<p>Stödet ska gå till att göra en hundraprocentig satsning, oavsett den egna idrottens eller familjens ekonomi. Stödet, som kommer från SOK:s partners, då SOK inte får något statligt stöd för dessa insatser, baseras på en individuell utvecklingsplan där den aktive inom tre till sex år ska nå eller finnas i världstoppen i sin idrott. SOK:s roll är att kvalitetssäkra planer och stöd tillsammans med aktiv, tränare och förbund.</p>
<p>– Beslutet är mycket positivt och ger Felix stora möjligheter att förbereda sig så bra som möjligt, både kortsiktigt mot OS i Tokyo och mer långsiktigt i sin satsning mot att nå den yttersta toppen, säger Jonas Herrgårdh, sportchef på Svenska Badmintonförbundet.  </p>
<p>Felix Burestedt har under det senaste månaderna klättrat många platser på världsrankingen och ligger idag på plats 62. På BWF:s <a href="https://bwfbadminton.com/rankings/13/race-to-tokyo-bwf-olympic-qualification/77/men-s-singles/2019/51/?rows=100&page_no=1">kvalificeringslista för en OS-plats</a> (Race-to-Tokyo) ligger han idag nr 23, vilket innebär att han just nu är kvalificerad för spel i OS. </p>
<p>Mer konkret kommer Topp och Talang-programmet, förutom det ekonomiska stödet, garantera Felix Burestedt bra sparring och möjlighet till mer tävlande i Asien, samt tillgång till programmets resursteam med läkare, fysioterapeuter, näringsrådgivare, mm.</p>
<p><br /><b>Fakta: Nya idrottare i Topp och Talang</b></p>
<p>Från och med den 1 januari 2020 så ingår följande tolv idrottare i Topp och Talang:</p>
<p>Felix Burestedt, badminton<br />Adam Chartoi, boxning<br />Johanna Lindborg, brottning<br />Kalle Berglund, friidrott (1 500 m)<br />Tilde Johansson, friidrott (längd)<br />Wictor Petersson, friidrott (kula)<br />Fanny Roos, friidrott (kula)<br />David Rumbutis, gymnastik (artistisk)<br />Robin Hanson, simning<br />Elvira Öberg, skidskytte<br />Marcus Madsen, skytte (luftgevär)<br />Caijsa Henneman, tennis</p>
<p>SOK:s ger idag stöd till cirka 200 idrottare i deras satsning på världstoppen. Det är SOK:s sportsliga ledning – verksamhetschef Peter Reinebo samt sportcheferna Carina Skoog, Anders Wiggerud, Glenn Östh, Thomas Engdahl, Henrik Forsberg och Rikard Grip - som avgör vilka idrottare som får en plats i stödprogrammet.</p>
  
  <div class="text-gray-400"> Publicerad: 2019-12-18</div>
  

    </main>

</body>

</html>