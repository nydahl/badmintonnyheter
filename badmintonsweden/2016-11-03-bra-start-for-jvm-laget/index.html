<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Bra start för JVM-laget</h1>
  <div class="mb-2 text-xl">Sverige fick en bra start i lagtävlingen i Junior-VM i spanska Bilbao. Efter två raka vinster väntar nu gruppfinal i dag torsdag mot starka Sydkorea.
  </div>
    <p>Första dagen av gruppspelet i VM innebar två matcher för Sverige. Sverige började onsdagen med match mot Algeriet kl 12.00. En på pappret enkel uppgift vilket det till slut även visade sig vara också.</p>
<p>Calle Harrbacka och Tilda Sjöö inledde med stabilt spel och komfortabel seger i mixeddubbel, 21-7, 21-5 och vi hade 1-0. Viktor Aglinder klev sedan in och trodde kanske det skulle gå lika enkelt. Viktor hade dock betydligt tuffare mot sin algeriske motståndare och vid 19 lika i första set vinner Viktor en viktig och lång duell.  Bollen efter plockar Viktor och första set 21-19. Andra set spelar Viktor ut bättre och hans motståndare blir tydligt tagen av tempot och tröttheten gör sig påmind. Viktor vinner andra set lite enklare mot en bra motståndare som får kommande spelare att inse att man måste gå in med fullt fokus även mot de något mindre kända nationernas spelare.</p>
<p>Ella Söderström i damsingeln, Adam Gozzi ihop med nämnde Calle Harrbacka i herrdubbel och Emma Karlsson i par med Johanna Magnusson i damdubbeln gör precis detta. De sätter fart från första boll och visar alla fint fokus och beslutsamhet. Alla tre matcherna vinns utan större bekymmer i raka set.</p>
<p>Deras herrsingel var bra men i övrigt var inte laget så imponerande konstaterar ledarna efter matchen. Segersiffrorna således 5-0 och en smakstart för laget.</p>
<p>Det mest spännande i matchen förutom Viktors singel var att se den algeriska damsingeln i burka. Fantastiskt att se hur man med slöja kan röra sig så fint på banan som hon gjorde.</p>
<p>Efter sen lunch och lite vila väntade så Sri Lanka som tidigare på dagen blivit överkörda av Sydkorea med 5-0. Sri Lanka har dock stor trupp på plats och det är svårt att i förhand veta om man ställde sina starkaste mot Sydkorea eller om det finns sparkapital i laget.</p>
<p>Förbundskaptenerna mönstrar ett lite annat lag på eftermiddagen och byter i bägge singlarna.  Förändringarna innebär att Shaun Ekengren spelar herrsingeln och Emma Karlsson får förtroendet i damsingeln.</p>
<p>Matchen mot Sri Lanka börjar som mot Algeriet med mixed. Tilda och Calle spelar än en gång stabilt och har inga bekymmer med att manövrera ut sina motståndare med 21-8, 21-7.</p>
<p>Därefter tar Shauns VM-premiär vid och det blir en riktig holmgång. Mot en mycket duglig spelare kan Shaun efter en 45 minuter lång match stå som segrare med 21-19, 19-21, 21-17. En tuff match där Shaun störs en del av att han blir tagen på alla långa svippservar, och där motståndaren utnyttjar detta och sätter Shaun under press i egen serve hela tiden. Starkt av Shaun att till slut knyta ihop säcken och lämna VM debuten som vinnare. 2-0 och vi var nära en ren gruppfinal mot Sydkorea.</p>
<p>Om vi var nära efter herrsingeln så blev vi klara med besked efter Emma Karlssons damsingel. Emma klev in och tog tag i spelet direkt från start. Hon spelade stabilt med högre tempo och körde fullständigt över sin motståndare.  21-11, 21-4 säger allt om Emmas insats och vår gruppfinal var säkrad.</p>
<p>Svenskarna slog inte av för detta utan Adam Gozzi och Calle Harrbacka klev resolut in i herrdubbeln och dominerade matchen från första boll. 21-11, 21-10 och vi hade 4-0.</p>
<p>Matchen avslutades som mot Algeriet med att vår stabila damdubbel med Emma Karlsson och Johanna Magnusson enkelt spelade hem damdubbeln i två raka set.</p>
<p>Vinsten med 5-0 även mot Sri Lanka gör att vi i dag torsdag har en ren gruppfinal mot ett starkt Sydkoreansk lag. Sydkorea har precis som Sverige kört över sitt motstånd idag och uppgiften blir naturligtvis stentuff.</p>
<p>Jag får ett snack med Shaun Ekengren efter hans tuffa herrsingel. Shaun är inte nöjd med spelet men glad över vinsten.</p>
<p>- Det kändes spänt hela vägen, säger han. Det blir extra spänt när man vet att man spelar för laget också fortsätter Shaun, som hoppas det skall lossna nu efter att ha klarat av sin VM-premiär.</p>
<p>Förbundskapten Petter Yngvesson är mycket nöjd med prestationen från laget under dagen.</p>
<p>- Vissa har varit lite spända vilket är helt naturligt men alla har haft superbra inställning. En perfekt start för oss. Vi har fått lufta alla spelare och det känns verkligen som att alla är här för att prestera, säger Petter som med tillförsikt ser fram mot kommande matcher.</p>
<p>Från läktarplats har jag sett ett Sverige mot mindre kända länder under dagen. Det som glatt mig är den fina inställning alla spelare gått in med i varje match. Det känns som vi har ett starkt lag med bra go i och det blir spännande att se vad vi kan göra mot storfavoriten Sydkorea.  Matchstart i dag torsdag kl 12.00 svensk tid.</p>
<p> <a href="http://bwf.tournamentsoftware.com/sport/tournament.aspx?id=71E1CCBA-C608-420E-8197-C17EBB82EC0C">Här finner du lottning och resultat i lagspelet.</a></p>
<p> </p>
  
  <div class="text-gray-400"> Publicerad: 2016-11-03</div>
  

    </main>

</body>

</html>