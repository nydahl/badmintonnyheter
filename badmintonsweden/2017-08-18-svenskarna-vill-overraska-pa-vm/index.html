<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Svenskarna vill överraska på VM</h1>
  <div class="mb-2 text-xl">Sverige reser till VM med sex spelare som tävlar i fyra kategorier. Väl där hoppas man kunna överraska världstoppen.− Det är otroligt bra energi i gruppen och jag har sett väldigt bra intensitet i träningen, säger förbundskapten Anders Kristiansen.
  </div>
    <p><em>Bild: Amanda Högström och Nico Ruponen i mixeddubbel är Sveriges högst rankade inför VM. Foto: Torbjörn Jansson.</em></p>
<p>I samband med VM i Glasgow 21-27 augusti så kliver Felix Burestedt in på VM-scenen då han tävlar i herrsingel. 22-åringen har slagit sig in i landslaget det senaste året och under våren gjorde han EM-debut. Som av en slump ställs Felix i första VM-omgången mot samme spelare som han stötte på i första EM-matchen. Nämligen förre klubbkompisen från danska Solröd Strand; Emil Holst.</p>
<p>− Det är första gången jag är med på ett så stort evenemang och jag hoppas på en härlig och bra upplevelse, säger Felix.</p>
<p>Förbundskapten Anders Kristiansen vet att motståndet på VM är stenhårt för de svenska spelarna, men han tror och hoppas på fina prestationer.</p>
<p>− Det är otroligt bra energi i gruppen och jag har sett väldigt bra intensitet i träningen. Under VM vill jag se att vi spelar på toppen av vår förmåga och gärna att vi vinner ett par matcher där ingen förväntar sig det, säger förbundskapten Anders Kristiansen.</p>
<p>Samtidigt som Felix gör sitt första VM så blir mästerskapet Nico Ruponens sista framträdande för landslaget. Efter att ha tävlat på internationell nivå under många år har beslutet sakta vuxit fram.</p>
<p>− Det är tufft att säga hej då till en så stor del av sitt liv. Men alla går vidare någon gång och nu är det dags för mig. Det är blandade känslor men samtidigt ser jag ljust på nästa kapitel i livet. Nu vill jag avsluta så starkt som möjligt och visa att Sverige fortfarande kan, säger han.</p>
<p>I sitt sista mästerskap dubblerar Nico genom att spela både mixeddubbel (med Amanda Högström) och herrdubbel (med Rickard Eidestedt). Målsättningen är topprestationer i bägge kategorier, men sett till världsranking finns störst möjligheter i mixeddubbeln där Ruponen/Högström är Sveriges högst rankade kategori på plats 33.</p>
<p>− Man har alltid höga ambitioner och vill förstås nå medalj, men det är mer realistiskt att sikta mot kvartsfinal. Skulle vi nå dit har vi gjort en jätteprestation, säger Nico Ruponen.</p>
<p>− Vi åker inte dit bara för att delta. Vi har siktat in oss på VM hela sommaren och försökt toppa matchformen med tävlingar i USA och Kanada, säger Amanda Högström.</p>
<p>Ruponen/Högström har tidigare bara gjort ett VM tillsammans. Det var i Kina 2013 då svenskarna tog sig förbi första omgången men därefter tog det stopp. I Glasgow har Ruponen/Högström fått en på pappret lyckosam lottning då de ställs mot hemmaparet Campbell/Macpherson, rankade 111 i världen.</p>
<p>Mixedparet menar att VM är en tydlig nivåhöjning jämfört med EM som de spelade för bara några månader sedan.</p>
<p>− På ett VM möter du otroligt bra spelare redan i andra runda. Det blir i stort sett alltid spelare som är topp-15 i världen. Så når du tredje rundan så har du slagit ut riktigt bra spelare, säger Nico.</p>
<p>Sverige spelar även damdubbel genom Emma Wengberg/Clara Nistad och herrdubbel genom Nico Ruponen/Richard Eidestedt. Wengberg/Nistad ställs mot oseedade Xiao Min Lin/Fang Chien Lu från Taiwan i den första omgången.</p>
<p>− Det blir tufft motstånd direkt men det känns som att vi har en chans på det jag kunnat se. Det är ändå kul att vi får möta asiatiskt motstånd och inte de europeiska spelare som vi möter ofta, säger Emma Wengberg.</p>
<p>Sverigeettorna i damdubbel Wengberg/Nistad som till vardags spelar i Täby gör nu sitt första VM som konstellation. Målsättningen är att ta sig förbi första omgången för att sedan kunna göra en stark prestation mot seedat motstånd.</p>
<p>− Därifrån vill vi spela så bra vi kan och se hur långt det räcker. Vi har haft lite besvär med sjukdom för några veckor sedan, men innan dess hade vi en bra period och inför VM får vi en bra träningsvecka. Det gäller att hitta rätt laddning, säger Emma Wengberg.</p>
<p>På lördag ger sig truppen av mot Skottland och Glasgow för VM-spel. Mästerskapet pågår 21-27 augusti.</p>
<p>Matchtider Måndag 21/8 (Svenska spelare) Tävlingen startar kl. 11:00 (svensk tid 12:00)</p>
<p>Nico/Amanda har 3:e matchen (bana 1) start ca. 13:20 (svensk tid), beräknat på 40 min per match.</p>
<p>Felix har 12:e matchen (bana 5), start ca. 19:20 (svensk tid), beräknat på 40 min per match.</p>
<p>Nico/Richard har 13:e match (bana 4), start ca. 20:00 (svensk tid), beräknat på 40 min match.</p>
<p>Här läser du mer om VM:</p>
<p>Lottningar och resultat: <a href="http://bwfworldchampionships.com/results/2663/total-bwf-world-championships-2017/draw/ms" target="_blank">VM 2017 Glasgow</a></p>
<p><a href="http://www.badminton.nu/Nyheter/BadmintonSweden/vmiglasgow21-27augusti/">Sportchef Jonas Herrgårds tankar</a></p>
<p><a href="https://www.youtube.com/badmintonworldtv" target="_blank">Livesändningar från VM</a></p>
  
  <div class="text-gray-400"> Publicerad: 2017-08-18</div>
  

    </main>

</body>

</html>