<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Världens bästa gör upp i Thailand</h1>
  <div class="mb-2 text-xl">Tre tävlingar efter varandra i den thailändska huvudstaden Bangkok inleder badmintonåret. Tack vare denna unika lösning kan nu världens bästa badmintonspelare äntligen drabba samman igen. Dock saknas några av favoriterna på grund av sena coronafall.
  </div>
    <p class="Default"><em>Bild: Världettan Tai Tzu Ying är förstaseedad i damsingel.</em></p>
<p class="Default">Ett mycket efterlängtat tävlingsarrangemang inleds på tisdagen den 12 januari. Då startar ett tre veckor långt tävlande där de flesta av världens toppspelare kommer att delta. <br />Under hösten spelades endast ett fåtal större tävlingar i Europa och senast tävlingar av denna kaliber arrangerades var All England i mars månad.</p>
<p class="Default"><strong>Momota och Sukamuljo saknas</strong></p>
<p class="Default">Då som nu saknas dock världsettan och den store dominanten i herrsingeln Kento Momota. Japanen hade senast det begav sig inte hunnit återhämta sina krafter efter bilolyckan som inträffade strax efter Malaysia Open i början av 2020.</p>
<p class="Default">Nu drygt ett år senare var det därför många som äntligen hoppades få se honom i Thailand, men tyvärr ville coronaviruset det motsatta. Momota insjuknade bara någon vecka innan avfärd, vilket även bidrog till att hela den japanska truppen drog sig ur.</p>
<p class="Default">Ett annat bakslag inför tävlingarna är det faktum att även dubbeltrollkarlen från Indonesien Kevin Sanjaya Sukamuljo blivit covid-smittad och därför tvingats lämna återbud tillsammans med sin partner Markus Fernaldi Gideon. Paret var seedade etta och ersätts nu av ett danskt par. De övriga indoneserna har dock valt att ställa upp och kommer därmed bidra med mycket stjärnglans.</p>
<p class="Default"><strong>Topptippade danskar</strong> </p>
<p class="Default">Sedan tidigare har den kinesiska landslagstruppen valt att stanna hemma med hänvisning till att antalet coronafall ökade kraftigt i Thailand under december. Nu har situationen stabiliserats en aning och tävlingsledningen försäkrar att säkerheten kommer garanteras och att alla på plats kommer testas kontinuerligt varje dag.</p>
<p class="Default">Förutom dessa bortfall så är de största namnen på plats, exempelvis de danska herrsingelspelarna Viktor Axelsen, Anders Antonsen och Rasmus Gemke som alla förväntas blanda sig i toppstriden.</p>
<p class="Default">På damsidan får vi även återse många stjärnor så som Tai Tzu Ying, Carolina Marin, P.V. Sindhu och hemmafavoriten Ratchanok Intanon. Den sistnämnda kommer tillsammans med det spektakulära mixedparet Puavaranukroh/Taerattanachai utgöra Thailands stora hopp. </p>
<p class="Default"><strong>Inga svenskar deltar</strong></p>
<p class="Default">Inga svenskar har lyckats kvalificera sig till tävlingarna, men det finns några spelare med koppling till Sverige på plats. Exempelvis deltar Trollhättans danska stjärna Hans Kristian Vittinghus som i första omgången ställs mot sin landsman Rasmus Gemke. I mixeddubbel spelar Halmstads Mikkel Mikkelsen tillsammans med Rikke S<span style="font-size: small;">Ø</span>by och de möter franska paret Thom Gicquel/Delphine Delrue.</p>
<p class="Default">Spelschemat för de tre tävlingarna i Thailand är: </p>
<p class="Default">Yonex Thailand Open (12-17 januari) <br /> Toyota Thailand Open (19-24 janauari) <br /> BWF World Tour Finals (27-31 janauri)</p>
<p class="Default">De två inledande tävlingarna Yonex Thailand Open och Toyota Thailand Open är också de två sista chanserna för spelarna att kvala in till det slutliga eventet World Tour Finals där endast de åtta bästa på rankingen i varje kategori får delta. Därmed kommer en hård kamp om platserna utspela sig och vi kan förvänta oss en stor portion badmintongodis hela månaden ut.</p>
<p class="Default">Matcherna går att följa på Viaplay med start tisdagen 12:e januari klockan 03.00 svensk tid.</p>
<p class="Default">Se lottning och följ resultat här: <a href="https://bwf.tournamentsoftware.com/sport/matches.aspx?id=DE541B33-2037-4644-A541-EDA77A870CE1">LÄNK </a></p>
  
  <div class="text-gray-400"> Publicerad: 2021-01-11</div>
  

    </main>

</body>

</html>