<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Emma och Nico tog dubbla guld</h1>
  <div class="mb-2 text-xl">De två största vinnarna i Senior-SM: Emma Karlsson och Nico Ruponen. Båda tog dubbla guld!
  </div>
    <p>Emma Karlsson, Älmhult hade en härlig söndag i Täby RacketCenter. Inom loppet av bara några timmar vann hon sina två första guld i Senior-SM.</p>
<p>Emma (Bilden ovan. Foto: Patrik Claesson)  startade dock lite trögt i damsingelfinalen och förlorade första set mot Rebecca Kuhl, Fyrisfjädern. Men från och med andra set tog Emma över, och dominerade med tempostarkt attackspel och hårda smashar. Till slut stod Emma, som var förstaseedad i damsingel, som segrare med 17-21, 21-13, 21-11. Damdubbelfinalen vann sedan Emma och Johanna Magnusson, Aura med 21-18, 21-13.</p>
<p>- Det känns verkligen helt fantastiskt. Oj, vad mycket känslor som bubblade upp, särskilt efter första vinsten i singeln, säger Emma. </p>
<p>Hon sticker inte under stol med att hon kände en visst press att vara förstaseedad i singel.</p>
<p>- Jag började också nervöst i singelfinalen. Men sedan kände jag att jag verkligen ville visa att jag kan bättre och de två sista seten är jag klart nöjd med, säger Emma.</p>
<p>Segern i damdubbel ihop med Johanna var enklare.</p>
<p>- Vi har spelat stabilt hela helgen, säger Emma.</p>
<p>Förbundets sportchef Jonas Herrgårdh är nöjd med Emmas spel under helgen.</p>
<p>- Det är roligt att en spelare som fortfarande är junior lyckas så bra. Hon hanterade pressen väl och nådde stundtals en klart hög spelnivå, säger han.</p>
<p>- Det blir spännande att följa hennes seniorlandslagsdebut senare i februari då hon ska spela damsingel i Lag-EM.</p>
<p>Fast först ska både Emma Karlsson ocn Johanna Magnusson till Junior-SM i Trollhättan nästa helg. Där är förstås Emma förstaseedad i singel och ihop med Johanna förstaseedad i dubbel.</p>
<p>Den andre dubbelsegraren under Senior-SM var Nico Ruponen, Fyrisfjädern. Först vann han mixeddubbeln med Amanda Högström mot Carl Harrbacka/Tilda Sjöö, Skogås/Fyrisfjädern med klara 21-13, 21-8.</p>
<p>Landslagsparet Nico/Amanda spelade koncentrerat och klokt. Det märktes att paret, som ligger runt plats 25 på världsrankingen, har stor internationell rutin. Amanda dominerade nätet och Nico var stark i bakplan och på halvdistans. Det unga U19-paret Carl/Tilda var efter i långa stunder av matchen. Men deras spel och finalplats lovar gott för framtiden.</p>
<p>Nästan lika överlägsna var Richard Eidestedt/Nico Ruponen i herrdubbel, vilket innebar Nicos första SM-titel i just den kategorin. Richard däremot har två SM-guld i herrdubbel sedan tidigare.</p>
<p>I herrsingelfinalen vann Mattias Borg, Fyrisfjädern mot Gabriel Ulldahl, Askim med klara 21-12, 21-15. Mattias rörde sig bra, spelade klokt och gjorde få misstag.</p>
<p>Gabriel Ulldahl kunde inte upprepa spelet från semifinalen där han besegrade Sverigeettan Henri Hurskainen, Fyrisfjädern med 21-19, 21-17. Vilket kanske inte är så konstigt, med tanke på att Gabriel inte har kunnat träna och tävla ordentligt under säsongen på grund av skador och sjukdomar.</p>
<p>För Mattias kom segern i ett ögonblick då han faktiskt bestämt sig för att trappa ned sin elitsatsning.</p>
<p>- Kul för honom att äntligen lyckas vinna ett SM-tecken. Han spelade säkert och taktiskt under hela SM-helgen, säger Jonas.</p>
<p>Tyvärr insjuknade Täbys damstjärna Clara Nistad under natten till söndagen och fick därmed lämna wo i både dubbel och mixed i semifinalerna. Tråkigt för publiken, för Clara och för hennes dubbelpartner Emma Wengberg och mixedpartner Richard Eidestedt. I dubbel var landslagsparet Clara/Emma storfavoriter, och det skulle ha varit mycket intressant att se vad den nya mixedkonstellationen Richard/Clara hade kunnat göra.</p>
<p>Jonas Herrgårdh var mycket nöjd med hela SM-helgen.</p>
<p>- Som vanligt här i Täby var det en väl arrangerad tävling. Jag vill verkligen rikta ett stort tack till alla som jobbat med arrangemanget, säger han.</p>
<p><strong>Alla finalresultat:</strong></p>
<p><strong>Mixeddubbel</strong></p>
<p>Nico Ruponen/Amanda Högström, Fyrisfjädern – Carl Harrbacka/Tilda Sjöö, Skogås/Fyrisfjädern 21-13, 21-8.</p>
<p><strong>Damsingel</strong></p>
<p>Emma Karlsson, Älmhult – Rebecca Kuhl, Fyrisfjädern 17-21, 21-13, 21-11.</p>
<p><strong>Herrsingel</strong></p>
<p>Mattias Borg, Fyrisfjädern – Gabriel Ulldahl, Askim  21-12, 21-15.</p>
<p><strong>Damdubbel</strong></p>
<p>Emma Karlsson/Johanna Magnusson, Älmhult/Aura – Klara Johansson/Moa Sjöö, Umeå/Fyrisfjädern 21-18, 21-13.</p>
<p><strong>Herrdubbel</strong></p>
<p>Richard Eidestedt/Nico Ruponen, Fyrisfjädern – Tim Foo/Andi Tandaputra, Fyrisfjädern/Sollentuna 21-18, 21-13.</p>
<p>Här hittar du länkarna till webb-sändningen från Senior-SM. <a href="http://www.seniorsm.tk/live.html">Du kan antingen gå in här.</a></p>
<p><a href="https://www.youtube.com/watch?v=KZ5nDSjCfOE&feature=youtu.be&list=PLNn8EhpZjyR8hpU-6knP7O259WDgcENSZ">Eller här via youtube.</a></p>
<p>Vill du se alla resultat, seedningar och lottningar?  <a href="http://badmintonsweden.tournamentsoftware.com/sport/tournament.aspx?id=2EA48B12-1E91-42E1-B404-F90C34893AB2">Allt detta hittar du här.</a></p>
  
  <div class="text-gray-400"> Publicerad: 2017-02-05</div>
  

    </main>

</body>

</html>