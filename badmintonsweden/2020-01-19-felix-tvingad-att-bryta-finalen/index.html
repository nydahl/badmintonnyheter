<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Felix tvingad att bryta finalen</h1>
  <div class="mb-2 text-xl">Felix Burestedt gjorde ett tappert försök att spela finalen i Victor Swedish Open. Men en infekterad, sårig och blåsförsedd högerfot stoppade honom. – Oerhört tråkigt, men det gjorde alldeles för ont, säger han.
  </div>
    <p><em>Bilden ovan: En bedrövad Felix Burestedt tvingades bryta finalen i Victor Swedish Open.  Foto: Torbjörn Jansson.</em></p>
<p>Det var laddat för badmintonfest i IFU Arena i Uppsala. Publiken såg fram emot fem spännande finaler. Naturligtvis alldeles särskilt finalen i herrsingel mellan Sverigeettan Felix Burestedt och dansken Victor Svendsen, som spelar för Fyrisfjädern i Badmintonligan.</p>
<p>Men redan efter några inledande bollar förstod många i publiken att något inte stod rätt till med Felix. Han rörde sig försiktigt, utan tempo och kom efter i varje boll.</p>
<p>Vid ställningen 18-8 i första set till Victor Svendsen var Felix tvungen att bryta. Orsak: en högerfot som gjorde alldeles för ont för att spela med. Under veckan hade Felix fått mer och mer problem med blåsor under foten, blåsor som blivit infekterade och som gjorde att fotsulan ömmade i varje steg. Ett besök på vårdcentralen hade heller inte hjälpt.</p>
<p>– Jag är enormt besviken, men det fanns inget alternativ. Det gjorde för ont för att fortsätta spela, säger Felix.</p>
<p>– Och det är jättetråkigt för publiken. Jag hade sett fram emot att spela inför den här stora publiken, och så gick det inte. Men jag hoppas att alla förstår att jag gjorde allt vad jag kunde.</p>
<p>Enligt förbundskapten Andrew Smith hade Felix antagligen inte ens försökt spela om det inte hade varit för att det var just final i hemmaturneringen Swedish Open. </p>
<p>För Felix blir det nu ett antal dagars vila, plus specialistvård av foten.</p>
<p>– Jag ska göra allt för att dels se till att bli bra så fort som möjligt, dels försöka se till att det inte händer igen, säger han.</p>
<p>– Det känns också så snöpligt eftersom det verkligen har varit bra dagar här i Uppsala. Jag är i grunden mycket nöjd med mitt spel.</p>
<p>Andrews Smith håller med:</p>
<p>– Nu är jag besviken, men sammantaget har det varit en bra turnering för oss. Många spelare har tagit flera steg framåt, säger han.</p>
<p>Exakt hur länge Felix blir borta från badmintonbanan är svårt att säga så här direkt, men både han själv och Andrew Smith hoppas att det inte blir för länge. Många viktiga tävlingar står på schemat de närmaste månaderna.</p>
<p>På hemmaplan är det matcher i Badmintonligan om en dryg vecka och Senior-SM första helgen i februari. Internationellt är det Lag-EM i Frankrike i februari, följt av tävlingar i Spanien och Tyskland. För Felix, som avancerat snabbt till plats 58 på världsrankingen, gäller det framför allt att fortsätta prestera bra internationellt för att kvalificera sig för OS i Tokyo i sommar.</p>
<p>– Det ser mycket hoppfullt ut när det gäller OS-spel, och jag både hoppas och tror att Felix snart är tillbaka på banan, säger Andrew Smith.</p>
<p>Här är resultaten i samtliga fem finalmatcher:</p>
<p><strong>Mixedubbel</strong></p>
<p>Yujiro Nishikawa/Saori Ozaki, Japan – Mathias Thyrri/May Surrow, Danmark 21-17, 21-11.</p>
<p>Båda paren imponerade under turneringen. I finalen inledde danskarna bäst, men Nishikawa/Ozaki arbetade sig in i matchen, vände första set och var sedan inte hotade i andra.</p>
<p><strong>Damsingel</strong></p>
<p>Natsuki Nidaira, Japan ­– Natsuki Oie, Japan 21-19, 21-8.</p>
<p>De japanska damerna dominerade damsingeln stort med sitt säkra och tempofyllda spel. Deras misstag under en match kan räknas på ena handens fingrar. Fyra japanskor redan i semifinal, och Nidaira drog till slut det längsta strået.</p>
<p><strong>Herrsingel</strong></p>
<p>Victor Svendsen, Danmark – Felix Burestedt, Sverige 18-8, uppgivet.</p>
<p><strong>Damdubbel</strong></p>
<p>Julie Finne-Ipsen/May Surrow, Danmark – Virmala Heriau/Margot Lambert, Frankrike 22-20, 22-20.</p>
<p>Det rutinerade danska paret fick hårt motstånd, men vann två jämna set med minsta möjliga marginal. </p>
<p><strong>Herrdubbel</strong></p>
<p>Chiang Chien-Wei/Ye Hong Wei, Taiwan – Daniel Lundgaard/Mathias Tyrri, Danmark wo.</p>
<p>Tyvärr kunde inte danskarna komma till spel på grund av en skada på Daniel Lundgaard precis i slutskedet av semifinalen.</p>
<p>Vill du ta del av finalerna i efterhand, eller se någon annan match från Victor Swedish Open hittar du dem på Badminton Europe TV: <a href="https://www.badmintoneurope.tv/en-int/page/home-badminton-europe">BECTV</a></p>
<p>Alla resultat i turneringen hittar du här. <a href="https://bwf.tournamentsoftware.com/sport/matches.aspx?id=4CF5DAEE-C1E6-4C65-A4EB-6B6D59DF0B26">SWOPEN20202</a></p>
  
  <div class="text-gray-400"> Publicerad: 2020-01-19</div>
  

    </main>

</body>

</html>