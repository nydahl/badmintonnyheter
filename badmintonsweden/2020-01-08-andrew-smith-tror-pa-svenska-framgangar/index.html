<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Badminton Sweden Nyhetsarkiv</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Andrew Smith tror på svenska framgångar</h1>
  <div class="mb-2 text-xl">Andrew Smith, förbundskapten för det svenska landslaget, tror på flera topplaceringar i Victor Swedish Open. – Spelarna har utvecklats mycket de senaste månaderna och gjort många goda resultat, säger han.
  </div>
    <p><em>Bilden ovan: Andrew Smith, förbundskapten för det svenska landslaget, hoppas på flera framgångar i IFU Arena i Uppsala.</em></p>
<p>För Andrew Smith är Victor Swedish Open hosted by Nordea en viktig tävling. På många sätt – både för spelarna och för publiken.</p>
<p>– Det betyder mycket för svensk badminton att vi har en internationell stortävling. Det uppmuntrar de unga spelarna och det är viktigt för publiken att få se svenska toppspelare möta internationell elit, säger han.</p>
<p>Andrew Smith, som varit förbundskapten i ett och ett halvt år, tycker att de svenska spelarna kommer väl förberedda till turneringen, som spelas den 16–19 januari i IFU Arena i Uppsala.</p>
<p>– Vi startade säsongen med ett bra och utvecklande träningsläger i Singapore. Sedan har det fortsatt på ett utmärkt sätt. Spelarna har mognat mentalt och blivit fysiskt starkare. De har tagit ett rejält kliv framåt i sin utveckling, berättar han.</p>
<p>Han tror att flera har goda chanser att gå långt i turneringen, nå final och till och med vinna.</p>
<p>– Bäst chans har vi i damdubbel. Där är paret Emma Karlsson/Johanna Magnusson seedat etta och Clara Nistad/Moa Sjöö seedat tvåa. Jag hoppas att de kommer att mötas i finalen, säger Andrew.</p>
<p>Han tror också mycket på Felix Burestedt, Sverigeettan i herrsingel. Felix har gjort ett antal goda internationella resultat under 2019 och har avancerat raskt på rankingen. Nu är han rankad på plats 61 i världen och på plats 13 i Europa.</p>
<p>I Swedish Open är han andraseedad, men konkurrensen är tuff. Här finns till exempel den starke spanjoren Pablo Abian, danske Victor Svendsen och Minoru Koga, japanen som vann tävlingen i fjol. Då slog han Felix i kvartsfinalen, och de riskerar att råka på varandra i kvarten igen.</p>
<p>– Felix har en god chans. Jag gillar verkligen Felix positiva inställning och förmåga att ta till sig råd och tips. Jag vågar också påstå att jag har kunnat hjälpa honom mycket mentalt. Han har även blivit fysiskt starkare, och det har resulterat i att han har klättrat snabbt på världsrankingen, säger Andrew.</p>
<p>Fortsätter Felix att spela bra under resten av säsongen pekar mycket på att han kvalificerar sig till OS i Tokyo i sommar. Strax före jul blev det också klart att Felix antagits till Sveriges Olympiska Kommittés (SOK) stödprogram Topp och Talang.</p>
<p>– Det betyder mycket för Felix som därmed kan träna och spela mycket mer i Asien, vilket är nödvändigt för att kunna utvecklas och avancera på världsrankingen.</p>
<p><strong>Hur bra tror du att Felix kan bli?</strong></p>
<p>– Ganska snart tror jag att han når topp 50 i världen och inom två år förhoppningsvis topp 30. Det har han kapacitet för, säger Andrew Smith.</p>
<p>Utan tvekan har Sverige på pappret de bästa chanserna i Swedish Open i damdubbel och herrsingel. Men Andrew är även optimistisk när det gäller de andra kategorierna.</p>
<p>I mixeddubbel få publiken se några nya svenska konstellationer. Paret Melker Z-Bexell/Tilda Sjöö har splittrats. I stället spelar Tilda med Carl Harrbacka, medan Melker spelar med Cecilia Wang. Men helt nya par är det inte. Carl Harrbacka och Tilda Sjöö spelade mycket tillsammans i U19 och U17 för några år sedan.</p>
<p>– Vi provar de här konstellationerna en tid framöver. Efter det bestämmer vi om vi behåller dem eller ändrar igen, säger Andrew.</p>
<p>I mixed blir det också intressant att följa de dansk-svenska paren Emil Hybel/Johanna Magnusson och Mads Emil Christensen/Emma Karlsson.</p>
<p>I herrdubbel är Andrew Smith spänd på hur Carl Harrbacka/Melker Z-Bexell ska klara sig.</p>
<p>– De har en god kapacitet. Kan förhoppningsvis nå en kvartsfinal.</p>
<p>I damsingel är Sveriges etta och tvåa, Ashwahti Pillai och Rebecca Kuhl, inlottade i huvudturneringen.</p>
<p>– Båda har fått tuffa lottningar mot seedade spelare. Men de har inget att förlora, och jag hoppas och tror att de kan överraska.</p>
<p>Andrew hoppas också på Edith Urell. Edith, som är 16 år, får börja med att under torsdagen försöka kvala in till huvudturneringen som startar på fredag.</p>
<p>– Edith fokuserar sedan en tid tillbaka på singel, som är hennes favoritkategori. Hon tränar på mycket bra och utvecklas hela tiden. Att etablera sig i singel kräver enormt mycket jobb, men jag stöttar absolut Edith i hennes satsning. Det blir spännande att följa henne på vägen framåt, säger Andrew Smith.</p>
<p><a href="https://bwf.tournamentsoftware.com/sport/draws.aspx?id=4CF5DAEE-C1E6-4C65-A4EB-6B6D59DF0B26">Här kan du ta del av hela lottningen till Victor Swedish Open.</a></p>
<p>Här hittar du <a href="https://eventarenan.se">specialsajten om Victor Swedish Open</a>, med massor av information om tävlingen, biljettpriser med mera.</p>
  
  <div class="text-gray-400"> Publicerad: 2020-01-08</div>
  

    </main>

</body>

</html>