<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Tuffa krav på spelare och klubbar</h1>
  <div class="mb-2 text-xl">Anne Forsell ser tillbaka på Junior-VM med glädje. Men hon ser också hur mycket mer som krävs av både spelare och klubbar för att nå toppen. Här summerar hon sina intryck, och informerar även om nya åldersgränser.
  </div>
    <p>På väg hem efter intensiva tio dagar på JVM i Bilbao. Vädret började med sommar och övergick till svensk höst med spöregn. Den korta vägen på fem minuters gång till hallen (bilden ovan) kändes bra i det vädret. Visserligen många trappor...</p>
<p>Det har gått bra!</p>
<p>Som Team Manager för Junior/Ungdom tittar jag inte bara till resultaten utan även på det som ligger bakom resultaten och jag gläds åt det jag ser:</p>
<p>o Fysiken i form av kondition är bättre, spelarna orkar fler matcher och återhämtar sig snabbare.</p>
<p>o Spelarna tror mer på att de kan vara med och fightas är högre, den mentala kapaciteten är högre.</p>
<p>o Det är färre skador. Spelarna tål fler tuffa matcher än tidigare.</p>
<p>o Spelarna äter bättre, fast för en del är det en bit kvar till "äta bra".</p>
<p>o Spelarna stöttar varandra bättre utanför plan, teamkänsla.</p>
<p>Det är dock en bit kvar till att vi är på topp, och det är till stor del spelarna själva som kan göra den förändringen, då det hänger ihop med den inre motivationen och viljan att göra det jobb som krävs.</p>
<p>o Bli ännu starkare i muskler och kondition.</p>
<p>o Prehabträna, det vill säga förebygga framtida skador som kan uppstå genom att träna de små musklerna som stabiliserar de stora musklerna så de kan bli starkare och skadefria.</p>
<p>o Äta bra och rätt vid rätt tidpunkt.</p>
<p>o Bli ännu bättre på upp- och nedvärmning.</p>
<p>o VINNA AVGÖRANDE BOLLAR! (U15 gjorde det på 8-nationers, bröt de trenden?)</p>
<p>o Göra det som krävs för att vara elitidrottare även om det är besvärligare!</p>
<p>o Ta vara på möjligheter och hjälp som erbjuds och behövs för att utvecklas ytterligare.</p>
<p>Det vi "led" av under detta JVM är att vi inte tillhörde de rankade länderna/spelarna, särskilt som det var 54 deltagande länder med i lagtävlingen och ca 250 spelare i DS/HS. Det leder direkt till tuffare lottningar.</p>
<p>Seedning för lagtävlingen skedde den 4 augusti, det vill säga två månader före tävlingsstart. Eftersom få av svenska spelare tävlar i BEC/BWF-sanktionerade tävlingar under vår och sommar så har vi dåliga rankingpoäng som nation.</p>
<p>2017 går JVM i Indonesien i oktober och då kommer troligen seedningen att sättas i juli. Svensk badminton behöver tänka om och anpassa sig till internationell badminton om vi vill komma till toppen. Från hösten 2017 kommer EM för U17 (jämna år) och U19 (udda år) att gå i augusti/september. Då kan svenska spelare och föreningar inte ta sommarlov om vi vill vara med och tävla om medaljer.</p>
<p>Bra träning med bra sparring kommer att behövas hela sommaren för de som har målet internationell badminton. Är svenska föreningar och badmintonhallar förberedda på den förändringen?</p>
<p>1 januari byter internationell badminton åldersklass! Detta innebär att:</p>
<p>o Födda -98 blir seniorer internationellt och omfattas ej av J-landslaget. Undantag är Junior-EM i april där födda -98 har dispens. Nästa JEM för U19 går hösten 2017 och är för -99 och yngre.</p>
<p>o Födda -99 och -00 är U19</p>
<p>o Födda -01 och -02 är U17</p>
<p>o Födda -03-04 är U15 </p>
<p>o Födda -04-06 är U13</p>
<p>Spelare som är födda -04 kan vara aktuella för spel i både U13 och U15.</p>
<p>Tävlar man utanför Sverige är det viktigt att hålla koll på vilka åldrar som gäller för de olika klasserna. Notera dock att om en tävling i Sverige är BEC-sanktionerad gäller de internationella reglerna och åldrarna. Till exempel Uppsala i januari för U17 och U19.</p>
<p>Internationellt från U17 krävs att man har ett BWF-nummer. Det är inte samma som det svenska ID-numret, och måste ansökas om separat inför anmälan till en BEC-sanktionerad tävling. Maila namn och personnummer till <a href="mailto:anne.forsell@badminton.nu">anne.forsell@badminton.nu</a> för att ansöka om detta.</p>
<p> </p>
  
  <div class="text-gray-400"> Publicerad: 2016-11-16</div>
  

    </main>

</body>

</html>