<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Badminton Sweden Nyhetsarkiv</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Ny ung generation utmanar om SM-medaljerna</h1>
  <div class="mb-2 text-xl">I helgen är det dags för senior-SM i badminton 2020. Denna gång spelas turneringen i Umeå med start 13.30 på fredag och finaler söndag eftermiddag.
  </div>
    <p class="Pa0"><em>Bild: Unga landslagsparet Carl Harrbacka (Skogås)/Melker Z Bexell (Fyrisfjädern) är förstaseedade i herrdubbel. Foto: Torbjörn Jansson.</em></p>
<p>SM är en speciell tävling som betyder extra mycket för många spelare. Det är en chans att skriva in sig i historieböckerna bredvid alla de <a href="http://iof1.idrottonline.se/IdrottOnlineForbund/Badminton/svenskabadmintonforbundet/tavlingsspel/SMgenomtiderna/Seniorer/svenskamasterskapsenior/">svenska badmintonstjärnor</a> som någon gång vunnit turneringen sedan starten 1937.</p>
<p>IFK Umeå som i år står som arrangör har jobbat stenhårt för att få till ett högklassigt arrangemang både för aktiva och Umeåbor.</p>
<p>– Det betyder väldigt mycket för klubben att få möjlighet att anordna en så viktig tävling. Att sätta Umeå på kartan och även ge möjlighet för Umeås idrotts­intresserade att se högklassig bad­minton. Vi satsar brett med lite andra spännande aktiviteter runt omkring själva tävlingen för att locka så många Umeåbor vi bara kan, säger Lisa Andersson, ordförande för IFK Umeå Badminton.</p>
<p>Årets tävling ser ut att bjuda på många intressanta drabbningar inte minst eftersom en ny generation unga spännande spelare utmanar i flera kategorier. Här följer en snabb genomgång av vilka spelare och matcher som kan vara extra bra att ha koll på inom respektive spelkategori.</p>
<p><b>Herrsingel</b></p>
<p>Den stora stjärnan och favoriten är givetvis Felix Burestedt som under det senaste året gjort stora framsteg på världsrankingen. Halmstadsspelaren som aldrig vunnit senior-SM visade mycket fin form för två veckor sedan då han gick till final i Victor Swedish Open, men tyvärr fick bryta p g a svåra blåsor under fötterna.  </p>
<p>– Jag är fit-for-fight igen och åker till Umeå för att spela bra badminton och prestera så bra som möjligt. Jag tar ett steg i taget och sedan må bäste man vinna, säger Felix Burestedt.</p>
<p>Bakom Felix finns 5-10 spelare, både rutinerade landslagsspelare och lovande talanger, som är med och utmanar om semifinalplatser. Bland de mer erfarna spelarna som blir farliga finns till exempel Henri Hurskainen (Fyrisfjädern), Albin Hjelm (Fyrisfjädern) och Jacob Nilsson (Aura).</p>
<p>Yngre spelare som visat prov på fint singelspel under senaste halvåret och kanske kan överraska i SM är exempelvis Gustav Björkler (Västra Frölunda), Ludvig Petre Olsson (Trollhättan) och Johan Azelius (Umeå). De två sistnämnda möts i första omgången lördag kl 11, en repris på junior-SM finalen 2019.</p>
<p><b>Damsingel</b></p>
<p>I damsingelklassen är det framförallt tre spelare som sticker ut – Ashwathi Pillai (Täby), Rebecca Kuhl (Täby) och Edith Urell (Fyrisfjädern). 19-åriga Ashwathi har vunnit SM de två senaste åren och får stå som favorit. Men hon utmanas bland annat av den tre år yngre Edith Urell som i Badmintonligan visat att hon redan nu kan mäta sig med seniorspelarna.</p>
<p>Det ser ut att kunna bli en högintressant match mellan de två unga spelarna, som båda är lottade på samma semifinalhalva.</p>
<p>På den andra halvan finns Rebecca Kuhl som kan få en tuff match mot 19-åriga hemmaspelaren Malena Norrman i kvartfinalen.</p>
<p class="Pa0"><b>Herrdubbel</b></p>
<p class="Pa0">I herrdubbel ser vi ett tydligt generationsskifte. 32-åriga Richard Eidestedt (Täby) har vunnit herrdubbeln fem gånger de senaste sex åren, men frågan är om det räcker till ännu ett SM-tecken. Eidestedt som spelar ihop med Andi Tandaputra (Komet) utmanas av flera unga hårdsatsande dubbelpar. Tuffast motstånd lär det nykomponerade landslagsparet Carl Harrbacka (Skogås)/Melker Z Bexell (Fyrisfjärdern) bjuda på.</p>
<p>Ett annat par som lurar i vassen är 18-åriga Joel Hansson och rutinerade Mikael Westerbäck, båda Västra Frölunda. Även andraseedade unga paret Jesper Borgstedt (Trollhättan)/Emil Johansson (Täby) bör nämnas i medaljsnacket.  </p>
<p><b>Damdubbel</b></p>
<p>Damdubbel är den kategori där Sverige hävdar sig starkast internationellt. De två par det då främst handlar om är Emma Karlsson/Johanna Magnusson (Aura) och Moa Sjöö (Fyrisfjädern)/Clara Nistad (Täby). Allt talar även för att dessa spelare gör upp om SM-guldet.<br />Och vilken högklassig och spännande final det kan bli!</p>
<p><b>Mixeddubbel</b></p>
<p>I mixeddubbel får förra årets segrare Melker Z Bexell/Tilda Sjöö (Fyrisfjädern) gälla som favoriter. Paret kommer dock att få tampas med flera intressanta nya konstellationer. En sådan är 17-åriga Gustav Björkler (Västra Frölunda) och dubbelstjärnan Johanna Magnusson (Aura) som inte spelat mycket ihop tidigare men som var för sig visat prov på fint mixeddubbelspel under säsongen.</p>
<p>Ett annat intressant par är Carl Harrbacka (Skogås) och Malena Norrman (Umeå), båda unga duktiga mixeddubbelspelare.  <br /><br /></p>
<p class="Pa0"><b>Några unga spelare (16-20 år) att ha koll på under SM:</b></p>
<ul>
<li>Edith Urell (född 2003) Damsingel</li>
<li>Gustav Björkler (född 2002) Herrsingel, Mixeddubbel</li>
<li>Ludvig Petre Olsson (född 2001) Herrsingel</li>
<li>Joel Hansson (född 2001) Herrdubbel, Mixeddubbel</li>
<li>Malena Norrman (född 2000) Damsingel, Mixeddubbel</li>
<li>Melker Z Bexell (född 2000) Herrdubbel, Mixeddubbel</li>
<li>Tilda Sjöö (född 2000) Damdubbel, Mixeddubbel</li>
<li>Johan Azelius (född 2000) Herrsingel</li>
<li>Ashwathi Pillai (född 2000) Damsingel</li>
<li>Carl Harrbacka (född 1999) Herrdubbel, Mixeddubbel</li>
</ul>
<p> </p>
<hr />
<p> </p>
<p class="Pa0"><b>Hålltider SM</b></p>
<p class="Pa0">Fredag 13.30-20.00 Kvalspel</p>
<p class="Pa0">Lördag 09.00-17.00 Huvudturnering pågår</p>
<p class="Pa0">Lördag 17.30-21.00 Kvartsfinaler</p>
<p class="Pa0">Söndag 09.00-12.00 Semifinaler</p>
<p class="Pa0">Söndag 13.00-17.00 Finalpass i fem kategorier</p>
<p> </p>
<p><b>Så följer du SM-tävlingarna</b></p>
<p>SM-tävlingarna spelas i Umeå Energi Arena Vatten, Gammlia. Biljetter köps vid entrén till arenan. Entréstege 20-40-60 kr, alternativt valfritt belopp över 60 kr. Fri entré för barn och ungdomar till och med 18 år.</p>
<p>Tävlingarna går även att följa via <a href="https://solidsport.com/badmintonswe">livestream på Solid Sport</a>.</p>
<p>Här finns lottning och resultat: <a href="http://badmintonsweden.tournamentsoftware.com/sport/matches.aspx?id=61571BD7-81BD-4886-9802-A0FE7E084F48">SMSenior</a></p>
<p>Här kan du läsa den tidning som producerats av SM-arrangören inför tävlingarna: <a href="http://iof1.idrottonline.se/globalassets/asvenska-badmintonforbundet/badmintontidning_2020.pdf">SMTidning</a></p>
<p>Här är SM-tävlingarnas evenemangssida på Facebbok: <a href="https://www.facebook.com/events/2270479393174534/">SMFacebook</a></p>
  
  <div class="text-gray-400"> Publicerad: 2020-01-29</div>
  

    </main>

</body>

</html>