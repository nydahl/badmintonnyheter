<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Kunskapstörstande norrlänning blir ny utbildningsansvarig</h1>
  <div class="mb-2 text-xl">Svenska Badmintonförbundet är mycket glada att kunna presentera Hannes Andersson som ny utbildningsansvarig på förbundet.
  </div>
    <p>Hannes Andersson är killen från Umeå som kan det mesta om badminton. Till att börja med har han en lång tävlingskarriär bakom sig med ett SM-brons i herrdubbel 2019 på meritlistan. </p>
<p>Parallellt med sin egen elitsatsning har han skaffat sig en gedigen tränarutbildning på Umeå universitet och de senaste åren har han varit verksamhetsledare och huvudtränare på <a href="https://www.umu.se/idrottshogskolan/kompetenscentrum/badmintons-kompetenscentrum/">Badmintons kompetenscentrum</a> (BKC) vid Idrottshögskolan i Umeå.</p>
<p>Nu blir han alltså ny utbildningsansvarig på Svenska Badmintonförbundet då tidigare utbildningsansvarig Åsa Strindlund gått vidare till andra uppgifter inom förbundet.</p>
<p>Tjänsten är på 50 procent och Hannes Andersson kommer att <span>fokusera på tränarutbildningar medan Mia Thorsélius, nyanställd Tävling- och serieansvarig, tar hand om utbildning av tekniska funktionärer. Hannes kommer att </span>kombinera den nya tjänsten med sin nuvarande anställning på BKC.</p>
<p><span>– </span>Det känns bra och ska bli en spännande utmaning, säger Hannes Andersson.</p>
<p>Hannes berättar att vetenskap och idrott är ett av hans stora intressen och det märks när man tar del av hans cv. Efter sin examen från Tränarprogrammet 2015 har han läst flera fristående kurser vid Umeå universitet med koppling till idrott, bland annat i rörelseanalys och idrottspsykologi.</p>
<p>2018 gjorde han en forskningsöversikt för BKC av all badmintonrelaterad idrottsforskning som gjorts i Sverige och internationellt.</p>
<p><span>– </span>Tanken var att få en överblick på vad som studerats inom badmintonsporten så att vi bättre kan se vilken kunskap som saknas och vilken som faktiskt redan finns framtagen, säger han.  </p>
<p>Parallellt med studierna och jobbet vid universitetet har han hunnit med att arbeta som fystränare för olika idrottsföreningar i Umeå samt att gå en mängd badmintonutbildningar. Just nu deltar han även i Badminton Swedens tvååriga topptränarutbildning (TTU).</p>
<p><b>Du som både studerat och jobbat mycket med tränarskap - vad anser du kännetecknar en bra badmintontränare?</b></p>
<p><span>– D</span>et finns flera faktorer som är viktiga men ledarskapet är helt centralt. Ett bra ledarskap ser olika ut beroende på om man jobbar med barn, ungdomar eller vuxna och som tränare behöver man förstå det och kunna individanpassa sitt upplägg. Ett misstag som jag ibland ser är att barn, som är duktiga inom sporten, behandlas som små vuxna och skickas in i samma träningsmodell som vuxna spelare. Det är också viktigt att ha förståelse för att vuxna individer är olika och att samma upplägg inte nödvändigtvis funkar för alla där heller.</p>
<p>– En annan viktig faktor är kunskap i det badmintonspecifika. För att bli bra i badminton behöver en spelare behärska många olika moment och som badmintontränare är det viktigt att både ha kunskapen som krävs och att kunna förmedla den till utövaren. Kombinationen av forskning och beprövad erfarenhet tror jag är vägvinnande, och det senare vet jag att det finns mycket av i svensk badminton. </p>
<p><b>Genom din utbildning har du kommit i kontakt med flera andra idrotter. Vilka skillnader och likheter ser du mellan badminton och andra sporter?</b></p>
<p><span>– </span>Det finns såklart stora skillnader sporter emellan men jag tycker badminton delar grundläggande utmaningar med många andra sporter. En sådan utmaning är hur man lyckas behålla många utövare länge inom sporten. Här diskuteras det mycket inom specialidrottsförbunden om risker med tidig specialisering och eventuella konsekvenser av för mycket resultatfokus inom barn- och ungdomsidrotten.</p>
<p>– En annan stor utmaning är det ideella ledarskapet. Den största styrkan svensk idrott har är kanske just att föräldrar vill engagera sig ideellt som ledare, men det är samtidigt en stor utmaning då det blir svårare att ställa krav och förväntningar på kunskapsnivån. Då blir det viktigt att erbjuda relevanta tränarutbildningar som finns lättillgängligt och på olika nivåer utifrån var individen befinner sig i sitt tränarskap.</p>
<p><em>Hannes Andersson börjar sin tjänst som utbildningsansvarig den 17 augusti.<br /><br /></em></p>
<h3>Om Hannes Andersson</h3>
<p><b>Ålder</b>: 28<br /> <b>Familj</b>: Sambo, tre äldre syskon, mamma och pappa.<br /> <b>Bor</b>: Umeå<br /> <b>Född/uppvuxen</b>: Umeå<br /> <b>Intressen</b>: Musik (spelar trummor, piano och gitarr), friskvård/hälsa, vetenskap, laga mat<br /><strong>Favoritsport</strong> (efter badminton): Tennis<b><br /></b></p>
  
  <div class="text-gray-400"> Publicerad: 2020-07-08</div>
  

    </main>

</body>

</html>