<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Thomas Csiffary tilldelas Jan Åhrbergs ledarstipendium</h1>
  <div class="mb-2 text-xl">Spårvägens chefstränare och tidigare U13-förbundskapten Thomas Csiffary tilldelas Jan Åhrbergs ledarstipendium våren 2018. Thomas får utmärkelsen för sitt driv att ständigt vilja utvecklas och genom det bidra till utvecklingen av svensk badminton.
  </div>
    <p>Som både tränare, ledare, utbildare och spelare är Thomas Csiffary en stor positiv kraft i badmintonsverige. I rollen som chefstränare för Spårvägen Badmintonförening är han med och driver en av landets största och mest framgångsrika badmintonklubbar på ungdomssidan. Utöver det är Thomas dessutom utbildare för Svenska Badmintonförbundet och han har tidigare varit förbundskapten för U13-landslaget. För sitt stora engagemang och sitt driv att hela tiden lära sig mer om sporten tilldelas han nu Jan Åhrbergs ledarstipendium.</p>
<p>− Det känns otroligt roligt och hedrande eftersom jag lever så mycket badminton som jag gör och är involverad på så många olika håll. Jag jobbar med allt från elitverksamhet till ungdomsverksamhet, hjälper till med utbildning och engagerar mig i de flesta frågor som rör badminton, säger Thomas.</p>
<p>Under våren har han även blivit projektansvarig inom badminton för SOK-projektet Talang 2022 där han fungerar som länken mellan de nominerade spelarna och Sveriges Olympiska Kommitté. Thomas har även hjälpt till som tränare på Euro Center de senaste månaderna.</p>
<p>− Det är delvis som fortbildning för mig, men även för att täcka upp då Henri Hurskainen, som varit tränare under sin rehabilitering, allt mer gått in i träning.</p>
<p>Med en examen som idrottslärare och hälsopedagog vid Gymnastik- och Idrottshögskolan är Thomas Csiffary dessutom en av de mest välutbildade tränarna i landet. Han är idag utbildare inom Shuttle Time, Coach Level 1 och 2 samt årliga teknik- och taktikkurser. De senaste åren har han även läst in RF:s tvååriga elittränarutbildning på halvfart. Hans ständiga törst efter mer kunskap är något som juryn lyfter fram i sin motivering.</p>
<p>− Jag har gått de flesta utbildningar som finns inom förbundet och även sökt mig till utbildningar på andra håll. Eftersom jag i Spårvägen framförallt jobbar med spelare upp till U13 så vill jag nu gärna utvecklas i arbetet med lite äldre spelare. Bland annat vill jag åka på fler besök till RIG i Göteborg för att se hur de jobbar, säger Thomas.</p>
<p>Han började med badminton som tioåring i Spårvägen och har förblivit föreningen trogen sedan dess, både som spelare och ledare. Under tre säsonger spelade han i Spårvägens SBL-lag men ledarrollen var något han fann redan tidigt i karriären. 2010 började han som tränare i klubben på en halvtidstjänst som snabbt blev till en heltidstjänst. Sedan 2012 år han chefstränare för Stockholmsklubben.</p>
<p>− Det har varit och är fortfarande mycket badminton i livet. Mina bästa vänner och min fru har jag träffat via badminton, säger Thomas.</p>
<p>Som 34-åring har han numera trappat ned på den egna badmintonträningen och nöjer sig med ungefär ett pass i veckan. Men vid sidan om badmintonsporten blir det även en del annan idrott.</p>
<p>− Jag är väldigt intresserad av träning och prestation och läser om allt från idrottsnutrition till idrottspsykologi och tar till mig av ny forskning. Utöver badminton spelar jag en del squash och lite golf.</p>
<p>Stipendiet delas ut 7 juni vid en lunch på Restaurang Borgen i Uppsala där bland andra Thomas Csiffary, jurykommittén och stipendiets upphovsman Jan Åhrberg kommer att finnas på plats.</p>
<p><a href="http://iof1.idrottonline.se/IdrottOnlineForbund/Badminton/svenskabadmintonforbundet/forforeningen/janahrbergsledarstipendium/">Läs om Jan Åhrberg och instiftandet av ledarstipendiet här.</a></p>
<p><b>Så här lyder juryns motivering:</b></p>
<p><i>”Thomas Csiffary är en engagerad, kompetent och välutbildad tränare och ledare. Efter examen som idrottslärare och hälsopedagog vid GIH lockade en akademisk karriär inom idrottsforskning men Thomas valde att satsa på en tränar- och ledarroll i moderklubben Spårvägens Bmf. Hans kunnande har lett till uppdrag som förbundskapten för U13-landslaget och som tränarutbildare för Badminton Sweden och Badminton Europe, samtidigt som han fortsatt att spela på elitnivå.</i></p>
<p><i>Trots Thomas gedigna kunskaper strävar han ständigt efter vidareutbildning och fortsatt utveckling. I sin strävan efter ny kunskap och med sin vilja att förmedla den bidrar Thomas på ett föredömligt sätt till utvecklingen av svensk badminton".</i></p>
<p>Stipendiekommittén består av PG Fahlström, Elisabeth Bademo och Åsa Strindlund.</p>
<p>Tidigare vinnare av stipendiet är <a href="http://www.badminton.nu/Nyheter/BadmintonSweden/Nyhetsarkiv/janahrbergsledarstipendiat2017panizyousefi">Paniz Yousefi</a> och <a href="http://www.badminton.nu/Utbildning/Nyheter/kristinfarjanahrbergsledarstipendium">Kristin Evernäs</a>.</p>
<p>Nästa ansökningsperiod pågår 1 juli till 30 september. <a href="http://www.badminton.nu/forforeningen/SvenskaBadmintonfonden/ansokanriktlinjerochregler/">Läs mer om Jan Åhrbergs ledarstipendium och ansök här. </a></p>
  
  <div class="text-gray-400"> Publicerad: 2018-06-02</div>
  

    </main>

</body>

</html>