<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Påvelund vann toppmötet i Halmstad</h1>
  <div class="mb-2 text-xl">Toppmötet Halmstad-Påvelund i Badmintonligan bjöd på högklassig badminton, och en revansch. Och medan Fyrisfjädern hakade på i toppen, utvecklade sig Täby-Trollhättan till en riktig rysare…
  </div>
    <p><em>Bild: Elisa Melgaard och Mikkel Mikkelsen spelade mixeddubbel för Halmstad mot Påvelund<span>. Foto: Halmstad BMK.</span></em></p>
<p>Tisdagskvällens tre matcher i Badmintonligan såg på förhand spännande ut:</p>
<p>* Hur skulle det gå i reprisen på förra årets SM-final Halmstad-Påvelund? SM-finalen vanns ju av Halmstad, så Påvelund var ute efter revansch.</p>
<p>* I Uppsala möttes Fyrisfjädern-Frölunda. Fyrisfjädern ville väldigt gärna haka på i toppen, medan Frölunda jagade sina första poäng i årets serie.</p>
<p>* I mötet Täby-Trollhättan var också hemmalaget på jakt efter sin första vinst.</p>
<p>Toppmötet Halmstad-Påvelund blev just - ett toppmöte! Mycket välspelade matcher rätt igenom, där Påvelund till slut drog det längsta strået och vann med 4-2</p>
<p>– Det var verkligen en väldigt bra match. Roliga och jämna matcher, säger Påvelunds lagledare Magnus Sahlberg.</p>
<p>Påvelund hade också flyt och fick hem tre mycket jämna nyckelmatcher: damsingel, första herrsingel och mixed.</p>
<p>Inte minst damsingeln mellan Halmstads Irina Andersen och Påvelunds Line Cristophersen bjöd på högklassiskt spel. Båda kom också till matchen med färska toppinsatser i internationella tävlingar i bagaget. Line vann för några veckor sedan Belgian International, medan Irina så sent som i söndags spelade final i Polish International.</p>
<p>Vinnare i Halmstad blev Line efter 11-5, 10-11, 11-5, 8-11, 11-5.</p>
<p>– En härlig seger. Det är inte lätt att vinna mot Irina som är en lurig vänsterhänt spelare. Men jag är enormt imponerad över Lines mogna spel, och hur hon kan ändra taktik under matchen, säger Magnus Sahlberg.</p>
<p> – Hon lyckades sätta ordentlig press på Irinas backhand och flytta runt henne på banan, vilket gav resultat.</p>
<p>I Påvelund vilade Gabriel Ulldahl på grund av skadekänning i vaden. Förstasingeln spelades i stället av David Kim Kristensen, som besegrade Sverigeettan Felix Burestedt med 3-1 i set. Men Felix var på väg att vända matchen när han gick från 2-8 i fjärde set till setboll vid 10-9. Men Kristensen kom tillbaka och vann med 11-10 och därmed matchen.</p>
<p>– En fin och meriterande seger.  Kul att se David som är en riktig fajter, säger Magnus Sahlberg, som också berömmer Mai Surrow för hennes kloka och stabila spel i damdubbel och mixed.</p>
<p>I Täby jagade hemmalaget sina första poäng och matchen mot Trollhättan blev en oerhört jämn  och spännande tillställning. Som slutade med Golden set och Täbyvinst med 4-3.</p>
<p>Stora hjältar i Täby blev Ashwathi Pillai och herrdubbelparet Richard Eidestedt/Larry Li. Ashwathi vann en riktig rysare i damsingel mot Sophia Gruntvig. Trollhättespelaren ledde med 2-0 i set, och hade sedan matchbollar i både tredje, fjärde och femte set! Men Ashwathi vann alla de tre seten med minsta möjliga marginal, 11-10 i samtliga!</p>
<p>Den vinsten betydde 3-3. I Golden set fick sedan Richard och Larry revansch för dubbelförlusten i den ordinarie matchen. I Golden set vann de med klara 11-7.</p>
<p>– Vi visste redan före matchen att vi hade chansen. När sedan hela laget gör en god insats räckte det ända till vinst, säger en nöjd Mattias Borg, lagledare för Töby.</p>
<p>– Inte minst starkt av Ashwathi att kunna vända och vinna den jämna damsingeln. Fint att se att hon efter de två första seten följde matchplanen mycket bättre och därmed kunde vinna, säger Mattias.</p>
<p><strong>Vad gjorde att du valde ett Golden set i herrdubbel?</strong></p>
<p>– Jag hade till slut mixed och herrdubbel att välja på och då valde jag dubbeln. Trots att Rickard bara tränat några enstaka gånger är han en lurig räv, och han och Larry har kul ihop på banan. Det avgjorde, säger Mattias.</p>
<p>I Uppsala ville hemmalaget gärna ta en trepoängare mot Frölunda. Fyrisfjädern är en av tre huvudfavoriter i serien, och det gällde att inte tappa mark till Påvelund och Halmstad. Och Fyrisfjädern motsvarade favoritskapet och vann med klara 5-1. Bland annat vann den danske dubbel- och mixedspecialisten Mathias Bay-Smidt just de matcherna, ihop med Adam Gozzi och Ditte Söby-Hansen.</p>
<p>Båda herrsinglarna var jämna. Mikael Westerbäck tog Trollhättans enda seger genom 11-8, 11-10, 10-11, 11-10 i HS 1 mot Albin Hjelm. Medan Andy Tsai vann HS 2 mot Gustav Björkler med 3-2 i set.</p>
<p>Här är samtliga resultat i kvällens tre matcher:</p>
<p><a href="https://www.scoreboardlive.se/tournament/show/800">Fyrisfjädern-Frölunda 5-1</a></p>
<p><a href="https://www.scoreboardlive.se/tournament/show/801">Halmstad-Påvelund 2-4</a></p>
<p><a href="https://www.scoreboardlive.se/tournament/show/802">Täby-Trollhättan 4-3</a></p>
<p>Badmintonligan gör nu ett knappt månadslångt uppehåll. Nästa omgång spelas den 21 och 22 oktober. </p>
  
  <div class="text-gray-400"> Publicerad: 2019-09-24</div>
  

    </main>

</body>

</html>