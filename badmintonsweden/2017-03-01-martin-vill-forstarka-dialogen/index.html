<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Martin vill förstärka dialogen</h1>
  <div class="mb-2 text-xl">Han är uppvuxen med journalistik. Och har ett stort sportintresse. Martin Ridderstolpe ser fram emot arbetet som kommunikatör i Badminton Sweden. – Kul att få jobba med alla eldsjälar i idrottsrörelsen, säger han.
  </div>
    <p>Nu i mars börjar Martin Ridderstolpe (bilden ovan), 29 år, arbetet som kommunikatör på halvtid i badmintonförbundet. Han är född och uppvuxen i Stockholm, och med ett tidigt intresse för journalistik. Inte oväntat eftersom hans pappa är Erik Ridderstolpe, välkänd reporter på Sveriges Radios Ekoredaktion.</p>
<p>Martin har gått Journalisthögskolan i Göteborg och har arbetat som webbreporter på Aftonbladets sportredaktion (Sportbladet), reporter på SVT Västmanland där han gjorde både TV-inslag och artiklar till webben, och sportreporter på Norrtelje Tidning.</p>
<p>Han medverkar också som skribent i matchprogrammen vid Hammarby Fotbolls matcher.</p>
<p>- Jag har varit sportintresserad sedan barnsben och bland annat spelat innebandy, fotboll och hockey. Nu känns det roligt och stimulerande att få jobba i idrottsrörelsens inspirerande miljö, säger Martin.</p>
<p>Inom Badminton Sweden får han ansvar för att driva och utveckla kommunikationen – med de många medel som står till buds: förbundssajten, sociala medier, och andra former av interaktivitet och direktkontakter.</p>
<p>- Det är viktigt att vi fortsätter att förstärka dialogen och öka öppenheten. Vi behöver ha ett stort utbyte av information, tankar och synpunkter. Jag hoppas också att kunna skapa god kontakt med alla i Badmintonsverige. Inte minst ute i distrikt och klubbar, säger Martin.</p>
<p>- En annan viktig uppgift är att nå ut med badminton i vida kretsar. Till exempel genom att få andra medier att uppmärksamma oss, och få människor att möta badmintonsporten i många olika sammanhang.</p>
<p><strong>Vad kan du om badminton och badmintonvärlden?</strong></p>
<p>- Ännu så länge inte så mycket. Men jag ska snarast ta alla tillfällen i akt att se, lyssna och lära, säger Martin.</p>
<p> - Jag har spelat en del badminton på motionärsnivå, men jag måste erkänna att jag är mer hemtam med tennis och bordtennis. Men det ska bli ändring på det. Jag ska självfallet både spela mer själv och titta på bra badminton. Hoppas också få goda tips från alla er som kan detta mycket bättre än jag, säger han.</p>
<p>Martin har en intensiv period framför sig. Han ska lära känna organisationen, människorna i den och arbetsuppgifterna. Han ska också få utbildning i de publiceringssystem som används. Samtidigt ska han efter hand ta över den praktiska driften av kommunikationen.</p>
<p>- Jag ser verkligen fram emot arbetet, säger han.</p>
  
  <div class="text-gray-400"> Publicerad: 2017-03-01</div>
  

    </main>

</body>

</html>