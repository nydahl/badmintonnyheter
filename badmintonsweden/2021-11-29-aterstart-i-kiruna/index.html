<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Återstart i Kiruna</h1>
  <div class="mb-2 text-xl">Sveriges nordligaste förening heter BMK Fjädern och ligger i Kiruna. Föreningen är dessutom en av landets äldsta med ett stundande 75-årsjubileum nästa år.
  </div>
    <p>En av den stolta föreningens eldsjälar heter Peter Granberg.<br aria-hidden="true" />– Vi är 80-90 medlemmar varav 25-30 spelar mer aktivt i ett tävlingsspel. Utöver vår ungdomsverksamhet har vi en bra motions- och veteranverksamhet. Och vi har en bra styrelse som på olika sätt försöker utveckla verksamheten.<br aria-hidden="true" /><br aria-hidden="true" />När pandemin kom ställdes föreningen inför nya utmaningar.<br aria-hidden="true" />– Det blev tvärstopp och den kommunala anläggning vi tränade i stängde ned. Vi hamnade i ett jobbigt läge, precis som alla andra föreningar i Norrbotten. Det var bara i Piteå där det fanns en privatägd hall som verksamheten kunde fortgå ungefär som vanligt.<br aria-hidden="true" /><br aria-hidden="true" />BMK Fjädern var en av många föreningar som nappade på möjligheten att söka pengar via Återstartsstödet.<br aria-hidden="true" />– Det var väldigt positivt att den möjligheten kom. Vi sökte och fick ett bidrag för att anordna ett prova-på läger för barn och ungdomar i olika åldrar. Vår tanke är att involvera våra egna aktiva, där vi bjuder in målgruppen under en dag för att lära känna vår sport. Det är viktigt att unga får möta unga, och vi avser involvera våra egna nybörjare som redan är igång, likaså våra fortsättnings- och tävlingsgrupper.<br aria-hidden="true" /><br aria-hidden="true" />Datumet för prova-på dagen närmar sig och ska fastställas efter ett styrelsemöte.<br aria-hidden="true" />– Vi har även köpt in lite material för pengarna, det är jättebra, och självklart bjuder vi på fika.<br aria-hidden="true" /><br aria-hidden="true" />Vi återkommer med lite bilder från prova-på lägret i Kiruna. Fram till dess får ni hålla till godo med en bild på Peter, som levt nära badminton hela sitt liv, från ungdomens dagar i hembyn Vansbro i Dalarna, fram till dagens roller som styrelseledamot i den egna föreningen, tränarrollen i tävlingsgruppen, utbildare för Badminton Sweden, ordförandeskapet i Norrbottens Badmintonförbund och den aktiva karriären som fortsatt på veterannivå, med framgångar både nationellt och internationellt. Och ja, Peter är även engagerad inom SWETERAN (Swedish veteranbadminton) inom Badminton Sweden.<br aria-hidden="true" /><br aria-hidden="true" />Vi önskar BMK Fjädern, en vital och pigg 74-åring, ett stort lycka till med sin fina och viktiga verksamhet.<br /><br /><br />#badmintonsweden #tillsammansförflerirörelse<br /><br /></p>
  
  <div class="text-gray-400"> Publicerad: 2021-11-29</div>
  

    </main>

</body>

</html>