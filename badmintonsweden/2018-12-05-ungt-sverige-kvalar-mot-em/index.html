<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Badminton Sweden Nyhetsarkiv</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Ungt Sverige kvalar mot EM</h1>
  <div class="mb-2 text-xl">EM i mixat lag avgörs i Danmark i februari. Under helgen spelas kval på sju olika platser i Europa. Sverige reser till Nürnberg för att möta Tyskland, Slovenien och Österrike under tre dagar.
  </div>
    <p><em>Bild: Emma Karlsson och Johanna Magnusson under damernas lag-EM i februari 2018. Foto: Mark Phelan/Badminton Europe.</em></p>
<p>Sverige har hamnat i kvalgrupp 5 som inleds på fredag. På tre dagar spelas tre lagmatcher där en plats till EM i mixat lag ligger i potten. Sverige startar mot Österrike under fredagen, följer upp med match mot Slovenien under lördagen och på söndagen står gruppfavoriten och hemmanationen Tyskland för motståndet. Matcherna spelas i fem delmatcher, en i varje kategori.</p>
<p>− Vi vill besegra både Österrike och Slovenien med 5-0 för att sen göra vårt bästa för att rubba Tyskland. Självklart vill vi vinna också den matchen, men även att pressa dem till 3-2 skulle vara en väldigt bra prestation av oss i nuläget, säger förbundskapten Andrew Smith.</p>
<p>Enligt BWF:s senaste världsranking är Tyskland placerade 12:a, Sverige 32:a, Österrike 52:a och Slovenien 69:a. Endast gruppettan går vidare till EM-slutspelet i Köpenhamn i februari vilket gör kvalet till en tuff uppgift.</p>
<p>− Det skulle betyda otroligt mycket att kvalificera sig. Det nya systemet innebär att du behöver slå ett topp 8-lag för att ta dig till EM. Tidigare tog sig tolv lag till slutspelet, så det är nu svårare än förut att kvalificera sig. Vår målsättning är att på sikt bli topp 8 i Europa, men vi känner samtidigt att vi behöver lite tid att nå dit, säger förbundskapten Andrew Smith.</p>
<p>Andrew Smith har tillsammans med sportchef Jonas Herrgårdh tagit ut följande trupp:</p>
<p>Clara Nistad (Täby), Johanna Magnusson (Aura), Emma Karlsson (Aura), Ashwathi Pillai (Täby), Tilda Sjöö (Fyrisfjädern), Albin Hjelm (IFK Umeå), Jacob Nilsson (Aura), Richard Eidestedt (Fyrisfjädern), Melker Z-Bexell (Fyrisfjädern), Adam Gozzi (Fyrisfjädern).</p>
<p>− Det är en väldigt bra och ung trupp där vi känner att vi är konkurrenskraftiga i samtliga kategorier. Vi hoppas verkligen kunna bygga det här laget för framtiden och utveckla det till en riktigt starkt landslag i Europa återigen, säger Andrew Smith.</p>
<p>Felix Burestedt (Halmstad) som var uttagen i den ursprungliga kvaltruppen har fått en skada i foten och ersätts därför av Albin Hjelm (Umeå). Ledare på plats i sydöstra Tyskland är FK Andrew Smith och Tim Foo. </p>
<p>Här finns spelschema och resultat – <a href="http://bwf.tournamentsoftware.com/sport/matches.aspx?id=5C52552B-9FEB-4B51-BC3E-8BCA90218F25&d=20181207">European mixed team championships qualification</a></p>
<p>Uppföljning av EM-kvalet i mixat lag kommer på hemsidan under helgen. För närmare inblick i det svenska landslagets resa och tävling rekommenderas <a href="https://www.instagram.com/badmintonsweden/" target="_blank">Badminton Sweden på Instagram</a>.</p>
  
  <div class="text-gray-400"> Publicerad: 2018-12-05</div>
  

    </main>

</body>

</html>