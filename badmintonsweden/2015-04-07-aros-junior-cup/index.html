<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Aros Junior Cup</h1>
  <div class="mb-2 text-xl">Sverige krossar allt motstånd i U15 klassen och presterar mycket bra i U13 klassen i tävlingen i Danmark. På bilden Ashwati Pillai, Täby. Bilden tagen av Mats Persson.
  </div>
    <p><span style="text-decoration: underline;"><strong>U15</strong></span></p>
<p>Under ledning av assisterande förbundskapten Boxiao Pan har U15 landslaget i helgen satt bryderier i huvudet på våra danska bröder i Väst. U15 har som lag levererat som aldrig förr i en internationell dansk tävling och slutfacit blir 2 guld, 2 silver (med guldsmak), 3 brons och ytterligare 4 kvartsfinaler.</p>
<p> </p>
<p>Laginsatsen har varit lysande och hos alla spelare har man sett ett driv och en längtan till nästa match. En riktigt rolig upplevelse där man ser att alla har KUL!</p>
<p> </p>
<p>Bakom lagbygget, och bakom i princip alla matcher under helgen står Boxiao Pan. Boxiao coachar under helgen mellan 12-15 spelare, han hinner inte med båten hem pga alla finalplatser, han sover på luftmadrass och antal matpauser under dagarna 4 kan räknas på en hand. Ändå aldrig en sur min, utan bara glädje och motivation i överflöd.</p>
<p> </p>
<p>Jag tänker på Tommy Söderberg och hans fantastiska fotbollslandslag i början av seklet. Många ifrågasatte vad Tommy kunde om fotboll men ingen ifrågasatte vad han kunde om lagbygge.</p>
<p> </p>
<p>Detsamma gäller Boxiao, han kan bygga och peppa ett lag. Spelarna tycker han är kul att ha med sig, han är en av dem, och dessutom är han aktiv, bra och närvarande i sin coaching. Om han ser alla ”luckor” eller öppningar hos motståndaren är inte jag man att se men att han öppnar ögonen hos sina egna och ger dom motivation i mängd, det är enkelt att se.</p>
<p> </p>
<p><strong>Positivt ledarskap när det är som allra bäst!</strong></p>
<p> </p>
<p>Hans insats under denna helg gör att Sverige<span style="text-decoration: underline;"> vinner lagtrofén i Aros Junior Cup</span> för första gången någonsin (naturligtvis med hjälp av våra duktiga U13 spelare) visar att insatsen varit 100 % - ig. <br />Jag tycker Du Boxiao skall ha pokalen hemma hos dig! Ställ den i sovrummet och tänk tillbaka på en fantastisk helg – som du om någon bidragit till!</p>
<p><img style="display: block; margin-left: auto; margin-right: auto;" src="http://iof1.idrottonline.se/link/f5218d6103cd4204bb830581adcf17b9.aspx?w=300&h=0" alt="IMG_3078" /></p>
<p>Stefan Sjöö</p>
<p> </p>
<p> </p>
<p><strong>U13</strong></p>
<p>En trupp så stor som på 16 spelare, varav 9 tjejer och 7 killar, från Sverige deltog i U13-klassen. Klubbarna fick själva välja vilka spelare som passade för denna tävling och för några var det här precis den utmaningen som behövdes, medan det för andra blev en tävling att framför allt dra lärdomar av.</p>
<p> </p>
<p>Efter många bra prestationer av våra svenska spelare blev resultatet två kvartsfinaler och tre semifinaler. I kvartsfinalerna hade vi Gustav Björkler, Västra Frölunda, i herrsingel och Cecilia Wang, Fyrisfjädern, i damsingel. Dessutom spelade de mixed tillsammans och var även där i kvarten. I damsingel hade vi Thyra Hultman från Spårvägen som gjorde en riktigt bra turnering i damsingel, samt Ella Hellman tillsammans med Edith Urell från Fyrisfjädern som skrällde och var enda svenska damdubbelpar som ens tog sig vidare från gruppen. Det sistnämnda dubbelparet var nära på att ta sig till final men snubblade på målsnöret efter en setboll i semifinalen.</p>
<p> </p>
<p>Vad jag som förbundstränare tar med mig från påskhelgens tävling är att våra svenska U13-spelare behöver träna mer på framför allt mixedkategorin, för att kunna möta det internationella motståndet. Där är de duktiga danska spelarna mycket bättre utbildade i jämförelse med flera av våra par. I såväl damdubbel som herrdubbel hänger vi med rätt bra och har flertalet par som håller bra klass även med det högklassiga motståndet, men trots detta hade vi endast ett par i dubbel som vann sin pool och tog sig vidare till slutspel. Som grupp behöver vi bli bättre såväl taktiskt som i våra rörelsemönster i både mixed och dubbel, där vi har mycket att lära. I singelkategorierna är vi som grupp på en relativt hög nivå, men även här finns det utrymme för förbättring framför allt gällande precision och säkerhet i det höga tempo som motståndet bjuder på.</p>
<p> </p>
<p>Den svenska truppen har däremot varit flitiga supportrar till varandra när kamraterna spelat match, med hejarop och ramsor och massvis av applåder, vilket är kul att se som ledare.</p>
<p><strong> </strong></p>
<p>Sammanfattningsvis har helgen bjudit på strålande dansk vårsol och en välorganiserad tävling med gott bemötande från arrangörerna och bra boende på en skola i närheten av hallarna, med frukost- och middagsbuffé samt möjlighet att ta med sig färdigpackade luncher för en billig peng. Det enda som fattades var live-uppdatering av tävlingen på internet under tävlingens gång i hallen. Men vad gäller spelartruppen så tror jag att vi har en hel del intressanta spelare att följa under de nästkommande åren. </p>
<p> </p>
<p><strong>Mattias Lopez</strong></p>
<p><strong>Förbundstränare U13</strong></p>
  
  <div class="text-gray-400"> Publicerad: 2015-04-07</div>
  

    </main>

</body>

</html>