<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Knapp finalförlust för Johanna och Clara</h1>
  <div class="mb-2 text-xl">Så nära, men ändå räckte det inte. Johanna Magnusson/Clara Nistad förlorade en tuff och tät damdubbelfinal i Victor Swedish Open med 16-21, 21-23. – Vi måste bli mer stabila över tid, säger de.
  </div>
    <p><em>Bilden ovan: Johanna Magnusson/Clara Nistad bjöd på badmintonpropaganda i finalmatchen, men det räckte inte hela vägen fram. Foto: Torbjörn Jansson.</em></p>
<p>Johanna Magnusson och Clara Nistad var laddade när de gick ut till finalen i IFU Arena inför en stor och förväntansfull publik. De visste att de måste spela på sin allra bästa nivå för att kunna rå på sina starka motståndare Chasinee Korepap/Jhenicha Sudjaipraparat från Thailand som vann damdubbeln i Estland International förra veckan.</p>
<p>Tillsammans bjöd paren på en välspelad och dramatisk final. Johanna/Clara fick en tuff start på första set, kom under med 1-4 direkt men jobbade sig ikapp. De var till och med i ledningen med 12-10, men på slutet av setet drog thailändskorna ifrån och vann med 21-16.</p>
<p>– Vi spelade bra i många dueller, men sedan hade vi också sämre perioder där vi slängde iväg bollarna, säger Johanna.</p>
<p>Även i andra set kom svenskorna efter i början, men de kom tillbaka. Andra häften av setet bjöd på några riktigt bra dueller, och det kändes som om Johanna/Clara var på väg att vända matchen. Men några fina undanläggningar från thailändskorna och några bollar utanför baslinjen från svenskorna gjorde att Johanna/Clara hamnade i underläge med 17-20. Då tog Johanna/Clara fram sitt allra bästa spel, vann ett antal högklassiska maratonbollar och utjämnade till 20-20. De räddade sammanlagt fyra matchbollar innan de fick ge sig med 21-23.</p>
<p>– Vi är nöjda och stolta över spelet på slutet, men det var surt att tappa så knappt. Vi kunde tagit andra set, och då hade vi haft chansen, tror Johanna.</p>
<p>– Vi vill också verkligen tacka publiken för allt stöd. Det betyder jättemycket att alla har stöttat och hejat. Vi känner att de uppskattade matchen och spelet, säger Clara.</p>
<p>Vad behöver ni utveckla för att vinna en sån här match?</p>
<p>– Nyckeln är att hålla samma höga nivå hela tiden, inte ge bort enkla poäng någon gång utan bli riktigt stabila, säger Johanna.</p>
<p>Amanda Högström, tränare på landslagets Eurocenter och coach till Johanna/Amanda under Swedish Open, är nöjd med deras insats i finalen och hela turneringen.</p>
<p>– Spelarna är såklart besvikna över att inte lyckats ta det till ett tredje set, men de gör en bra match. Allt kanske inte stämmer och de får inte alltid in varandra i rätt lägen i matchen, men det berodde också på att de andra var så mycket bättre på att styra undan, säger hon.</p>
<p><strong>Hur väl stämde taktiken som ni hade lagt upp inför?</strong></p>
<p>– Man märkte väldigt tydligt när de spelade rätt. För när de spelade för hårt med racket så blev de ofta överspelade. Thailändskorna är riktigt bra i defensiven och lägger bollar som lockar Clara och Johanna till att gå upp och slå för att sedan kontra. Därför blir det en balansgång. De måste gå på, men det blir farligt när slagen blir för flacka. Sedan blir de även lite ivriga på nätet och trycker lite för hårt emellanåt.</p>
<p><strong>Vad tycker du om Clara och Johannas turnering som helhet?</strong></p>
<p>– Jag tycker att de har gjort det bra från första match till nu. Marginalerna är inte med dem idag och mot ett sådant här par har vi inte riktigt råd att lyfta ut eller bjuda på små enkla misstag.  De ger inte bort någon enkel boll, utan vi måste hela tiden jobba för det. Men Clara och Johanna har visat att de känner sig säkrare och kan spela mer taktiskt mot asiatiskt motstånd.</p>
<p><strong>Vad tar ni med er från den här turneringen att jobba vidare med?</strong></p>
<p>– Vinkel i anfallet är sjukt viktigt. Sedan måste vi fortsätta jobba på att vara aktiva mot nät och även våga börja om i defensiven ibland.</p>
<p><strong>Hur ser planerna ut framöver tränings och tävlingsmässigt?</strong></p>
<p>–Tyvärr är mycket inställt just nu, så vi kör på med lite tuffare träning och kollar på de taktiska bitarna. Johanna har ju flyttat hem till Malmö, men tanken är att hon ska komma upp en hel del ändå. Sedan väntar tre tuffa veckor i mars med German Open, All England och Swiss Open. Så vi laddar för det.</p>
<p><strong>Så här gick finalmatcherna i IFU Arena</strong></p>
<p><span>Damsingel: Pitchamon Opatniput, Thailand - Pornpicha Choeikeewong, Thailand 16-21, 21-9, 21-16.</span></p>
<p>15-åriga (!) Pitchamon Opatniput är en av världens mest lovande spelare, för närvarande rankad 9:a i världen på juniorsidan. Hon vann en tuff och välspelad final.</p>
<p>Mixedubbel: Anton Kaisti/Alzbeta Basova, Finland/Tjeckien – Kristan Kraemer/Amalie Cecilie Kudsk, Danmark 21-19, 21-16.</p>
<p>Damdubbel: Chasinee Korepap/Jhenicha Sudjaipraparat - Johanna Magnusson/Clara Nistad, Sverige 21-16, 23-21.</p>
<p><span>Herrdubbel: Danny Bawa Chrisnanta/Jun Liang Kwek, Singapore – Chia Weijie/Low Hang Yee. Malaysia 21-13, 23-21.</span></p>
<p>Herrsingel: Kok Jing Hong, Malaysia – Yeoh Seng Zoe, Malaysia. Segrare Kok Jing Hong på wo.</p>
<p> </p>
<p> </p>
<p> </p>
<p> </p>
<p> </p>
  
  <div class="text-gray-400"> Publicerad: 2022-01-23</div>
  

    </main>

</body>

</html>