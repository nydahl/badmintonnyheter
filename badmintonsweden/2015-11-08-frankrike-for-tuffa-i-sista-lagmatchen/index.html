<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Badminton Sweden Nyhetsarkiv</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Frankrike för tuffa i sista lagmatchen</h1>
  <div class="mb-2 text-xl">Det svenska laget räckte inte riktigt till i den sista lagmatchen i Junior-VM. Frankrike vann med klara 3-0. Men som helhet har de svenska spelarna gjort en mycket bra insats i lagspelet!
  </div>
    <p><em>Bilden ovan: Morgan Lidman började utmärkt i singeln mot Frankrike, men föll till slut med 0-2 i set.</em></p>
<p> </p>
<p>Den femte dagens lagspel blev tufft för oss. Sju tidigare lagmatcher med väldigt hög intensitet för både kropp och knopp, gjorde att vi hade svårt att få ihop ett bra spel mot Frankrike. På grund av förlusten slutade Sverige som 18:e nation på Junior-VM. Vi var dock bara rankade 38 när vi kom, så vi har kommit en bit på vår väg mot att bättre kunna konkurrera internationellt.</p>
<p>Matchen började redan kl 08.30, så hotellet ställde upp för det svenska laget och ordnade med frukost redan kl 06.30, 30 min före vanlig tid. Australien som också hade match kl 8.30 fick ingen frukost!</p>
<p>Eftersom det var söndag så var det lite trafik, dvs som en vanlig rusning i Stockholm, så det gick fort att komma till arenan.</p>
<p>Tyvärr hade inte organisationen tänkt på att säga till volontärer med mera att de skulle jobba tidigt även på söndagen, så grindarna var stängda. Alla lag fick åka runt arena-området och bli insläppta av säkerhetspersonal.</p>
<p>Lagmatchen började med Morgan Lidman i herrsingel. Han fick en bra start, ledde till 11 i första set men sedan tog det emot, och fransmannen vann i två raka set.</p>
<p>Emma Karlsson spelade andra matchen, inledde bra och vann första set i damsingeln, men fick inte riktigt ihop det och det blev vinst även där för Frankrike.</p>
<p>Viktor och Calle Harrbacka spelade sedan herrdubbel, förlust 0-2!</p>
<p>Vi var lite för trötta, och orkade inte komma upp till den nivå som vi nått i tidigare matcher.</p>
<p>Tyvärr fick inte Moa och Johanna spela i dag heller, så de gick tillsammans med Peter och Elin till ”Practice hall” och körde ett träningspass.</p>
<p>Efter träningen stannade spelarna kvar för att titta på matcherna för placeringarna 3-16, medan finalen spelades senare som enda match i hallen. Det är mycket bra och informativ badminton från hela världen som vi har fått tillfälle att se och ta del av. Hittills har vi mött spelare från Asien, Oceanien, Sydamerika och Europa. Men inga från Nordamerika eller Afrika, det finns kvar på ”att möta listan”.</p>
<p>I går kväll kom vår fysio Sara Karttunen hit, och hon har mycket att jobba med nu - för att få spelarna fräscha och utvilade i musklerna igen till tisdag då det individuella spelet börjar. Hur och när vi spelar har vi dock ingen aning om ännu! Team Managers-mötet äger rum under måndagen och där hoppas vi att vi får info. Seedningslistorna som har kommit ut ser väldigt konstiga ut, och har orsakat många diskussioner bland oss ledare. Vi får återkomma när vi vet mer.</p>
<p>Under måndagen är det inget spel, utan ett kulturevent för alla spelare. Själv ska jag åka hem. Väskan är nästan färdigpackad, och taxin ska komma kl 18, men de ringde just från receptionen och sa att den har kommit redan nu, och klockan är bara 16.00!</p>
<p>Antar att de kompenserar för alla transporter de missade eller kom försent med i början av veckan. Så nu blir det snabbdusch och ner med det sista i väskan.</p>
<p>Det har varit en lärorik vecka med många intryck, och vi har fått många idéer om hur vi i Sverige skall jobba vidare med förändring och utveckling.</p>
<p>Nästa år går Junior-VM i Bilbao, Spanien. Börja planera redan nu för att åka dit även om du inte är uttagen i U19-truppen. Där kommer det att finnas mycket för ledare, tränare och spelare hemma i Sverige att lära sig och inspireras av.</p>
  
  <div class="text-gray-400"> Publicerad: 2015-11-08</div>
  

    </main>

</body>

</html>