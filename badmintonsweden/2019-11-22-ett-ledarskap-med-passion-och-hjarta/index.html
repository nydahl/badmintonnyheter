<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Badminton Sweden Nyhetsarkiv</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Ett ledarskap med passion och hjärta</h1>
  <div class="mb-2 text-xl">Han beskriver sig själv som ”beroende” av badminton och i den lilla föreningen Torp GoIF har han lyckats skapa maximalt av minimalt. Janne Carlsson är ledaren och tränaren som vigt sitt liv åt badminton och nu får han Jan Åhrbergs Ledarstipendium.
  </div>
    <p><em>Bild: Janne Carlsson och Jan Åhrberg i samband med att stipendiet delades ut den 20 november.</em> </p>
<p><a href="http://www.badminton.nu/foreningdistrikt/janahrbergsledarstipendium/">Jan Åhrbergs Ledarstipendium</a> instiftades 2016 genom donation av Jan Åhrberg och har som syfte att vidareutveckla svensk badminton och bland annat uppmuntra ungdomsledare med ett positivt ledarskap. Priset delas ut två gånger per år och 2019 års höstpris på 12.000 kr tilldelades Janne Carlsson, ledare i Torp GoIF. Motiveringen löd bland annat:</p>
<p><em>”Med sitt genuina engagemang, där ungdomar fostras i en inkluderande och glädjedriven anda som främjar livslångt utövande av badmintonsporten, personifierar Janne ett modernt och framgångsrikt ledarskap.”</em></p>
<p>Janne Carlsson är en ledare och tränare som vigt sitt liv åt badminton. Framför allt har Janne engagerat sig i hemmaklubben Torp GoIF men även i distriktet Bohuslän-Dal samt på nationell nivå som förbundskapten för ungdomslandslag.</p>
<p>Den lilla föreningen Torp GoIF har under Jannes ledarskap lyckats få fram några av landets absoluta toppspelare i ungdomsklasserna. Samtidigt har han fostrat en stor mängd utövare som alla har två saker gemensamt: ett brinnande engagemang för badminton och en sammanhållning som håller livet ut</p>
<p>Badminton Sweden fick en kort pratstund med Janne i samband med att priset delades ut i Uppsala.</p>
<p><b>Vad betyder den här utmärkelsen för dig?</b></p>
<p>– Jag är väldigt hedrad, jag tycker att det är det finaste priset man kan få inom svensk badminton. Sen är jag också överraskad, dels att jag blev nominerad, och sen ännu mer att juryn till sist valde mig. Jag känner att det här fina priset delar jag tillsammans med alla andra engagerade ledare i små landsortföreningar, det här priset är för dem också.</p>
<p><b>Vad är det bästa med att vara ungdomsledare inom badminton?</b></p>
<p>– Det är att se glädjen i ansikten hos ungdomsspelare som känner att de lyckats med något. Det går inte att slå och är mer värt än alla ersättningar.  </p>
<p><b>Din klubb Torp GoIF utmärker sig inte bara för fina resultat, utan även för sin starka klubbgemenskap. Vilka är dina bästa tips för att kunna skapa detta?</b></p>
<p>– Det är viktigt att skapa en kultur i föreningen där ”laget kommer före jaget”. En kultur där man sluter samman och hjälps åt med olika saker. Hos oss tränar elitspelare samtligt som U13-spelare vilket jag tror skapar en naturlig gemenskap och sammanhållning. När våra olika spelare är ute och tävlar är det självklart att alla följer varandra och hör av sig och gratulerar om det går bra, oavsett ålder och klass. Det betyder mycket.</p>
<p>Se <a href="http://iof1.idrottonline.se/IdrottOnlineForbund/Badminton/svenskabadmintonforbundet/forforeningen/janahrbergsledarstipendium/Stipendiater/">tidigare stipendiater här</a>.</p>
  
  <div class="text-gray-400"> Publicerad: 2019-11-22</div>
  

    </main>

</body>

</html>