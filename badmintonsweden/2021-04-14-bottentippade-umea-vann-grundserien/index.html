<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Badminton Sweden Nyhetsarkiv</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Bottentippade Umeå vann grundserien</h1>
  <div class="mb-2 text-xl">Att på förhand ses som ligans svagaste lag kan ibland bli en enorm tändvätska. Det bevisade IFK Umeå när man efter kvällens seger mot Täby och Auras förlust mot Påvelund kan glädjas åt ligaspelets hittills allra bästa prestation.
  </div>
    <p>Det var inte många som trodde på IFK Umeå som en kandidat till segern i Victor Badmintonligans grundserie, men norrlänningarna kunde ikväll bevisa motsatsen. Laget vann planenligt mot Täby med 5-1 och riktade sedan blickarna mot resultatet i serieledarna Auras bortamatch mot Påvelund. När det stod klart att göteborgslaget vunnit den matchen med 4-2 kunde umeåspelarna fira det faktum att man mot alla odds kammat hem förstaplatsen.</p>
<p>-Vi gör det riktigt bra som lag och har en otroligt fin gemenskap som har gjort att det gått så bra. Alla spelare är väldigt jämna och presterar verkligen på topp idag. Dessutom känns det bra att vi som underdogs kan gå och vinna hela serien. Därför tycker jag nu att vi borde få spela det kommande sammandraget på hemmaplan så att de övriga lagen får komma till oss och verkligen utmana oss på riktigt, säger IFK Umeås herrdubbelspelare Martin Norrman.</p>
<p>Kvällens match började med en imponerande insats av umeås indonesiska tjej Melsya Nur Fitriani. Hon lyckades göra processen kort med en av ligans främsta damsingelspelare den här säsongen, nämligen Ashwathi Pillai. Redan efter tre set stod det klart att Melysa hade givit hemmalaget ledningen, vilken också ökades på när Johan Azelius och Martin Norrman bollade bort sina motståndare i herrdubbeln.</p>
<p>I de efterföljande herrsinglarna var Umeå favoriter i båda, men Melysas man Andi Fadel Muhammad fick oväntade problem när Täby släppte loss sitt vilda yrväder Richard Kuhl. Hans enorma inlevelse på planen och frejdiga anfallsspel gjorde Andi stundtals väldigt osäker. Till slut var det dock indonesen som infriade favoritskapet och vann med 3-1 i set, men Rickard höll länge jämna steg med sin överman. <br />Den andra herrsingeln blev en något mer ensidig historia då Johan Azelius vann i tre raka set mot Emil Johansson, vilket också gav hans lag en ouppnåelig ledning i matchen. Damdubbelparet Malena och Ronak fortsatte på den inslagna vägen och tog hem den mest sevärda drabbningen för dagen, men i mixeden lyckades Täby till slut ta en tröstseger efter Ludwig Axelssons smarta briljans.</p>
<p>Längre söderut var det framförallt göteborgslagens kväll. Påvelund vann som bekant mot Aura och kunde ta sig upp en placering i tabellen och slutar därmed trea. Den avgörande delmatchen för det resultatet var det heta mötet mellan rivalerna Gariell Ulldahl och Jacob Nilsson. När två av de riktigt tunga namnen inom svensk herrsingelelit ställdes mot varandra blev det en rejäl batalj som svängde flera gånger om. Jacob började bäst, men det var Gabriel som efter fem stenhårda set stod som segrare.</p>
<p>Några kilometer därifrån slogs Västra Frölunda om en möjlighet att gå i Påvelunds fotspår mot Mellanserie A. Det stora hindret på vägen var Fyrisfjädern som hade siktet inställt på att kunna försvara sin tredjeplats. Göteborgarna skulle dock även här få slutordet och vann med 4-2.</p>
<p>Det bjöds på några riktigt jämna matcher där framförallt frölundaspelaren Frida Lindströms singelseger mot dubbelspecialisten Klara Johansson utmärkte sig. Klara kunde trots sin totala avsaknad av singelträning sätta upp bästa möjliga motstånd och var ytterst nära att ta hela matchen till ett golden set. När allt skulle avgöras var trots allt Frida starkast och vann med 11-8 i det femte setet. Tack vare ytterligare segrar i mixeden, herrdubbeln och herrsingel 2, så är det nu Frölunda som gör de övriga topplagen sällskap i den högsta mellanserien. <br /><br /></p>
<p>Detta innebar även att Fyrisfjädern halkade ner till Mellanserie B där laget nu får tampas mot Halmstad, Trollhättan och Täby. Halmstad hade inför kvällen en chans att ta sig högre upp, men fick se sig besegrade av Trollhättan med 5-1 i en relativt karaktärslös match.</p>
<p>Nu väntar spel för samtliga lag i de båda mellanserierna, vilka kommer att äga rum i form av sammandrag den 14-16 maj. Spelplatserna för dessa sammandrag är dock ännu inte klara.</p>
<p> </p>

  
  <div class="text-gray-400"> Publicerad: 2021-04-14</div>
  

    </main>

</body>

</html>