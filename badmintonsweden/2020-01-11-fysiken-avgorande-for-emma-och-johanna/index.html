<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Fysiken avgörande för Emma och Johanna</h1>
  <div class="mb-2 text-xl">Emma Karlsson och Johanna Magnusson ser fram emot Victor Swedish Open den 16-19 januari. Som förstaseedade i damdubbel har de favorittrycket på sig. Och deras långsiktiga mål är högre.
  </div>
    <p><em>Bilden ovan: 2018 vann Emma Karlsson/Johanna Magnusson damdubbeln i Swedish Open. 2019 gick de till final. Nu är de återigen ett av de stora svenska hoppen, när Victor Swedish Open hosted by Nordea spelas i IFU Arena i Uppsala. Foto: Patrik Claesson.</em></p>
<p>– Vi vill utveckla oss så att vi har en säker plats i alla stora tävlingar som OS, VM och All England, säger Emma och Johanna, båda 21 år.</p>
<p>De går nu in på sitt tredje år som seniorer och landslagsspelare. Bakom sig har de ett 2019 med många stabila topplaceringar i damdubbel. De vann Norwegian International. De tog sig till final i Swedish Open i Lund, Polish International och Hungarian International. Och sedan nådde de flera semifinalplatser, bland annat mot starka startfält i Scottish Open och Italian International. Dessutom lyckades de kvalificera sig till två storturneringar: All England i mars och VM i Basel, Schweiz i augusti.</p>
<p>– Jag tycker nog att vi gjorde årets bästa prestation i Italien. Där fick vi ut det mesta av vårt spel, säger Johanna.</p>
<p>Annars säger både Emma och Johanna att 2019 var ett år då deras spel gick upp och ner. Helt nöjda är de inte.</p>
<p>– Det är skönt är att vi aldrig misslyckades och gjorde en riktigt dålig tävling. Men i några tävlingar har det inte gått så bra som vi hade hoppats på. Vi vill så himla mycket, i vissa fall vill vi lite mer än vad vi ännu kan…</p>
<p>Men samtidigt har de förbättrat mycket i sitt spel.</p>
<p>– Vi har blivit klart starkare i defensiven, har mer tålamod i dag, ett säkrare spel och vågar spela längre dueller, säger Emma.</p>
<p>Precis som i början av 2019 ligger Emma och Johanna nu runt 40:e plats på världsrankingen och nia på europalistan. För att ta ytterligare steg uppåt, och bli bland de 20 bästa paren i världen krävs hårt jobb under lång tid.</p>
<p>– Nästa steg är svårt, det vet vi. Vi är inte där än, men vi satsar allt vad vi har för att bli så bra som möjligt. Det är inte realistiskt att vi ska nå OS nu i sommar i Tokyo, men när OS går 2024 i Paris vill vi vara med, säger Johanna.</p>
<p>– Vi vill nå en så hög nivå att vi har en säker plats i alla stora tävlingar. Som OS, VM, EM, All England, säger Emma.</p>
<p>För att nå dit finns det inga genvägar. Emma och Johanna fortsätter sitt tuffa träningsupplägg med cirka nio pass i veckan. Två träningar med sin danska klubb Solrød Strand, tre morgonträningar och två kvällsträningar i Malmö med Aura, och så två fyspass på gym.</p>
<p>– För oss handlar det mycket om att bli bättre fysiskt, säger Johanna. Jag måste bli starkare, och Emma mer uthållig.</p>
<p>– Fysiken är oerhört viktig för att kunna spela stabilt, säkert och undvika misstag i de långa bolldueller som är så vanliga i damdubbel i dag, säger Emma.</p>
<p>Sedan en tid tillbaka satsar Emma och Johanna inte bara på dubbel, utan också på mixed med var sin dansk partner. Johanna spelar med Emil Hybel, och Emma med Mads Emil Christensen – två par som blir intressanta att följa i mixedkategorin i Swedish Open i IFU Arena i Upsala.</p>
<p>Båda samarbetena har fått en god start. Mads Emil/Emma vann mixed i Norwegian International och Emil/Johanna har spelat bra både internationellt och i Badmintonligan för Aura.</p>
<p>– Vi gick in i mixed som lite av en utmaning när vi tyckte att vi stod still i damdubbel. Och det är jätteroligt samtidigt som mixedspelet ger oss lärdomar och erfarenheter som vi har nytta av i dubbel, säger Johanna.</p>
<p>De är också både nöjda och glada för att deras klubb Aura den här säsongen är med i den svenska Badmintonligan. Dels för att det har varit nyttigt, dels för gemenskapen i Aura.</p>
<p>– Vi har lyckats vinna flera oerhört jämna dubbelmatcher och det har stärkt oss mentalt.  Vi tar med oss lärdomar från hur vi har spelat och vunnit de sista bollarna, det där extra som krävs för att vinna täta matcher.</p>
<p><strong>Ni har spelat dubbel ihop i elva år. Ni tränar ihop, tävlar ihop, reser ihop. Tröttnar ni aldrig på varandra?</strong></p>
<p>– Nej, faktiskt inte. Det är jättekul att göra detta tillsammans, och vi peppar varandra hela tiden, säger Emma</p>
<p><strong>Vad diskuterar ni när ni inte pratar badminton?</strong></p>
<p>– Allt möjligt, olika TV-serier till exempel. Vi gillar att titta på och prata om kriminalserier och thrillers. Och så pratar vi om våra utbildningar.</p>
<p>Båda två studerar på helfart på Malmö universitet. Johanna läser kriminologi och Emma idrottsvetenskap sport management. Johanna har en termin kvar på sin treåriga utbildning, medan Emma har ett och ett halvt år kvar på sin.</p>
<p><strong>Hur går det att kombinera studier på helfart med full satsning på elitidrott?</strong></p>
<p>– Det går bra även om det är tufft ibland. Särskilt det sista året har varit slitsamt. I vissa lägen kommer man efter och får sedan kämpa för att ta ikapp, berättar Johanna.</p>
<p>Hennes inriktning på kriminologi hoppas hon nån gång ska leda till jobb med analyser inom polisen, medan Emma gärna vill arbeta med till exempel utbildning och organisation inom föreningslivet.</p>
<p>Men det ligger långt fram i tiden. Först vill de ta ytterligare steg framåt i badmintonkarriären.</p>
  
  <div class="text-gray-400"> Publicerad: 2020-01-11</div>
  

    </main>

</body>

</html>