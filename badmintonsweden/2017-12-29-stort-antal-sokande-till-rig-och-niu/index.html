<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Stort antal sökande till RIG och NIU</h1>
  <div class="mb-2 text-xl">Gymnasiestudier kombinerat med en elitsatsning på badminton är mer populärt än någonsin. Inför höstterminen 2018 har rekordmånga ungdomar sökt till de RIG och NIU som finns på olika håll i landet.
  </div>
    <p>Det finns ett stort intresse kring de nya Riksidrottsgymnasier (RIG) som finns i Uppsala och Göteborg och även de övriga Nationella idrottsutbildningar (NIU) som finns på ett tiotal platser i landet. Efter att ansökningarna till badmintongymnasierna sammanställts under december står det klart att konkurrensen om platserna är hårdare än någonsin.</p>
<p>− Det är positivt att det är så många sökande till vår RIG/NIU-verksamhet. Det är också glädjande att många av våra bästa ungdomar har valt RIG i Uppsala och Göteborg, det har varit en stor konkurrens om dessa platser. Det kommer på sikt kunna ge väldigt bra träningsmiljöer på dessa orter, säger Badmintonförbundets sportchef Jonas Herrgårdh.</p>
<p>Vid sista ansökningsdatum 2017 (till ht 2018) hade 59 ansökningar inkommit. Det är en stor ökning jämfört med 2016 (42 ansökningar) och 2015 (47 ansökningar).</p>
<p>− Jag tror att det stora intresset beror på bra verksamheter på orterna och att vi även har många spelare i klubbarna födda 2002, säger Jonas Herrgårdh.</p>
<p>RIG är den högsta nivån av elitidrottsgymnasium och Badminton Sweden samarbetar med gymnasierna för att uppnå bästa möjliga träningsmiljö. Det är en spetsutbildning som riktar sig till spelare som vill göra en långsiktig elitsatsning med målet att nå internationell toppnivå i vuxen ålder.</p>
<p>Två nya RIG startade upp verksamheten under höstterminen 2017 – i Uppsala och Göteborg. RIG har kvar sin verksamhet i Täby och Malmö för de elever som fortfarande är under utbildning, men till dessa orter antas inga nya elever sedan i höstas.</p>
<p>NIU är utbildningen som riktar sig till spelare som vill läsa gymnasiet på sin hemort och samtidigt göra en satsning på sin badminton för att nå nationell toppnivå. Badminton Sweden ansvarar tillsammans med elitklubben på orten för att NIU håller högsta kvalitet.</p>
<p>Nationell idrottsutbildning finns på orterna Göteborg, Jönköping, Uppsala, Trollhättan, Umeå, Falköping, Täby, Malmö, Stockholm och Halmstad.</p>
<p><a href="http://www.badminton.nu/Landslag/Badmintongymnasier">Läs mer om RIG och NIU</a></p>
<p>Här hittar du ett reportage om RIG i Uppsala och Göteborg: <a href="http://www.badminton.nu/Nyheter/BadmintonSweden/fullfartpadenyarig-orterna">Full fart på de nya RIG-orterna</a></p>
  
  <div class="text-gray-400"> Publicerad: 2017-12-29</div>
  

    </main>

</body>

</html>