<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Briljant taktisk offensiv gav Felix första OS-seger</h1>
  <div class="mb-2 text-xl">Aggressivt, säkert och resolut. Det var nyckelorden i Felix Burestedts storartade olympiska triumf mot kanadensaren Brian Yang idag på eftermiddagen.
  </div>
    <p>Felix började matchen urstarkt och lyckades sedan bibehålla sin toppnivå vilket resulterade i vinst med 21-12, 21-17.</p>
<p>Chanserna att få spela vidare efter gruppspelet i Tokyo lever därmed vidare. Det såg han till att fixa tack vare en urladdning från första boll till den sista i måstematchen mot 44:e rankade Brian Yang från Kanada. <br />Felix hyperfarliga attacker fick Yang att flertalet gånger spela statistrollen i slutet av de långa duellerna och den unge kanadensaren fick inte en lugn stund på banan.</p>
<p>– Jag och Oliver lade upp en riktigt bra matchplan inför och jag hanterade situationen bättre den här gången, säger Felix. Därför kändes det som att jag hade full koll på honom. Det var en taktisk vinst där jag spelade smart. Nu är jag väldigt glad och stolt över min insats.<br /><br />I det första setet var Felix klart starkast och självförtroendet bara lyste som ett majestätiskt stjärnfall på natthimlen om den svenske olympiern. Den något spända känslan som ibland återfann sig hos honom under öppningsmatchen mot Chou var som bortblåst. Därmed kunde han nu tillåta sig själv att dominera matchbilden. Felix kombinerade stilrent nätspel med varierade attacker från bakplan, vilket så småningom ledde till seger i det första setet med 21-12.</p>
<p>– Planen var på förhand att inte låta Brian få det spelet han känner sig bekväm med. Han är en snabb spelare som smashar hårt och gillar att följa upp sina attacker med att trycka på nästa boll. Därför försökte jag öppna upp hela banan och få honom att behöva göra riktigt långa utfallssteg. Tack vare det kunde han inte utnyttja sin explosivitet och hoppa upp på samma sätt. Genom att även spela med bra vinkel i mitt eget anfallsspel så tvingades han ofta böja sig djupt ner. Jag fortsatte därefter att disciplinerat följa denna plan och då började även han göra flera enkla misstag, förklarar Felix.<br /><br />Svenska folket kunde verkligen njuta av Felix genidrag när tillställningen sändes som en del av OS huvudsändning på Kanal 5. Tittarna fick även se honom fortsätta med sin offensiva spelidé i det andra setet, men då lyckades Brian Yang förbättra sin kvalité och skapa en sevärd dramaturgi ända in mot slutet.<br /><br />– Jag kände ett lugn trots allt och även om han lyckades komma tillbaka så var det starkt av mig att hålla emot och sedan dra iväg igen. Jag ville så gärna vinna, men höll bra fokus på vad jag skulle göra och inte på hur det kändes.</p>
<p>Vid elva-pausen i det andra setet var det Yang som ledde med en poäng och hans tidigare nervösa ansiktsuttryck hade förbytts mot en stark beslutsamhet. Han hade bestämt sig för att pressa sin svenske motståndare till det yttersta och Felix mentala kapacitet kom att ställas på prov.</p>
<p>När spelarna kom ut med nya taktiska direktiv från sina coacher så kom en rejäl svensk slutforcering. Efter ett flertal välspelade bollar hade Felix återigen tagit över ledningen och skaffade sig ett utmärkt läge till att vinna matchen i två raka set. Det blev dock lite nervöst när Yang mot slutet kröp allt närmare poängmässigt samtidigt som svensken gjorde några felbeslut.</p>
<p>Då fördes också tankarna mot åttondelsfinalen i EM tidigare i år där Felix länge såg ut att vinna, men där hans nederländske motståndare Mark Caljouw snuvade honom på segern i sista stund. Som tur var upprepades aldrig det scenariot den här gången och Felix var säkerheten själv i den avslutande nervkampen. Han vågade spela ut in i det sista och gick på knock i helt rättlägen, något som till slut belönade sig i form av en andra setseger med 21-17.</p>
<p>Kort därefter vrålade han ut sin glädje på banan och fick nog även många svenska fans att göra detsamma hemma i TV-sofforna.</p>
<p>– Det känns verkligen hur kul som helst. Det är så många vänner och även andra spelare som skriver och gratulera mig. Jag är såklart superglad och tacksam för all uppvaktning och support. Dessutom hörde pappa av sig och tyckte att det var skitkul att se mig spela på TV med en glad kommentator dessutom, säger en stolt svensk olympisk badmintonspelare.</p>
<p>Även Felix coach Oliver Pongratz var mycket nöjd med sin adept.</p>
<p>– Felix följde matchplanen fullt ut idag och hade en bra inställning. Han var aggressiv, men fortfarande på ett kontrollerat sätt. Jag gillade även att han med sitt kroppsspråk tog kommandot och visade att han ville styra alla dueller, säger</p>
<p>Pongratz och fortsätter analysera sin spelares insats:</p>
<p>– Detta var ett litet steg mot en utveckling för Felix som bevisade att han kan prestera på den här nivån och just när det behövs som mest i ett OS. Sedan är nästa mål att fylla ut det glapp som fortfarande finns till de allra bästa spelarna i världen, förklarar han.<br /><br />Nu återstår det för Felix del att heja på sin nyss besegrade motståndare när han möter Chou Tien Chen i den avslutande gruppspelsomgången. För om Yang står för en praktskräll och vinner den matchen i två raka set då finns det fortfarande en möjlighet för svenskt avancemang till kvartsfinal.</p>
<p>– Vi lämnar OS-byn imorgon, men återvänder dit ifall det skulle ske ett mirakel och Felix går vidare. Chanserna är minimala för normalt sätt ska Chou vinna utan problem om han då inte skadar sig. Ifall Chou vinner då lär vi åka hem med flyget redan på torsdag och sedan laddar vi för Denmark Masters om en vecka, berättar Pongratz.<br /><br />Mötet mellan Chou Tien Chen och Brian Yang kan följas med start 11.40 (svensk tid) i morgon onsdag på Discovery+.<br /><br />Discovery-gruppen med Kanal 5, Kanal 9, Kanal 11, Eurosport och Eurosport 2 äger rättigheterna och sänder OS 2021 i Tokyo för svenska tittare.<br />Streamingtjänsten Discovery+ sänder det mesta från OS.<br />Hela spelschemat finner du<span> </span><a href="https://olympics.bwfbadminton.com/results/4027/tokyo-2020-olympic-games-badminton/2021-07-25">här</a> (observera att lokal tid för Tokyo anges på den hemsidan).</p>
  
  <div class="text-gray-400"> Publicerad: 2021-07-27</div>
  

    </main>

</body>

</html>