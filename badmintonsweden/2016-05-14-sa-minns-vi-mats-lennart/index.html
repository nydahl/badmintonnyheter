<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Så minns vi Mats-Lennart</h1>
  <div class="mb-2 text-xl">Badmintonsverige har sorg. Mats-Lennart Hansson – tränare, ledare och spelare - har avlidit. Vi minns en människa med stort hjärta, engagemang och ödmjukhet. Och som alltid brydde sig om andra.
  </div>
    <p>Mats-Lennart Hansson, sedan 1992 tränare och spelare i Vårvinden och en stor profil i Badmintonsverige, blev bara 59 år. Han avled hastigt för en vecka sedan, och lämnar ett gigantiskt tomrum efter sig.</p>
<p>Mats-Lennart var inte bara stark och kraftfull som spelare. Han var det också som tränare och människa.</p>
<p>Under drygt 40 år var han engagerad i badmintonsporten och fyra klubbar i Västsverige: Västra Frölunda, Vallhamra, Tjörn och Vårvinden.</p>
<p>Han växte upp i Frölunda, och var med på klubbens makalösa framgångsresa från starten 1970 till elitserien tio år senare. Under de här åren var Mats-Lennart klubbens främste spelare, den förste som blev elitklassad.</p>
<p>Han i det närmaste bodde i hallen i Åkered, sög i sig allt som tränaren Vincent Holmgren lärde ut, och var ett föredöme för de många yngre spelare som sedan som äldre blev än bättre än Mats-Lennart själv: som bröderna KG och PG Jönsson och Manfred Mellquist,</p>
<p>Mats-Lennart, som också var en god fotbollsspelare och maratonlöpare, spelade badminton på samma sätt som han var som människa. Med ett stort hjärta, med en hängivenhet och vilja som saknade motstycke.</p>
<p>Han var ingen tekniker, men precis en sådan spelare som vi alla älskar att ha med oss på träning och tävling; en person som aldrig ger upp, som alltid gör sitt bästa och som peppar alla andra. Hans smash var inget att skryta över utan hans farligaste slag var hans diagonala backhanddrop.</p>
<p>På 80-talet lämnade han Frölunda för Vallhamra BMK, där han ånyo blev ledstjärna för ett flertal lovande ungdomsspelare som snabbt tog stora steg framåt.</p>
<p>Men han släppte inte frivilligt någon förbi sig. Han tränade oerhört hårt. Han kunde springa till och från träningen i Vallhamra till hemmet i Angered, en nätt löptur på 1,3 mil en väg. Därefter var han en tid i Tjörns BMK som både spelare och tränare innan han i början på 90-talet flyttade till Alafors. Då blev Vårvinden, som tränade i Alelyckan, det naturliga klubbvalet.</p>
<p>Där trivdes Mats-Lennart, precis som klubben trivdes med honom. Ända fram tills i dag har han i princip hållit i all träning i Vårvinden, varit tre-fyra kvällar i veckan i hallen och sedan ett oändligt antal helger med spelarna på tävling.</p>
<p>I Vårvinden hjälpte han som tränare sina tre egna barn att bli mycket duktiga badmintonspelare. Men långt efter det att de lämnade klubben blev Mats-Lennart kvar – för att träna ytterligare generationer badmintonspelare.</p>
<p>Det är inga överord att säga att Mats-Lennart tillhör den sällsynta människoskara som bär upp en hel förening – människor som vi i högre grad än i dag bör uppmärksamma och hylla.</p>
<p>Mats-Lennart var i alla avseenden en fantastiskt ideell ledare, en ledare som var genuint respekterad och älskad.</p>
<p>Han var det framför allt för att han såg andra – både som spelare och människa. Han brydde sig om andra, stöttade och hjälpte. Hans vilja och engagemang smittade av sig på andra. Han gjorde alltid mer än vad vi andra kunde förvänta oss.</p>
<p>Vi saknar Mats-Lennart oändligt mycket, och våra tankar går till hans familj – hustrun Susanna och barnen Alexander, Sophia och Lovisa.</p>
<p><em> </em></p>
<p><em>Patrik Björkler, i dag ordförande i Västra Frölunda Badminton. Fick som tonåring på 80-talet Mats-Lennart som sparringpartner och lagkamrat i Vallhamra BMK.</em></p>
<p><em>Claes Johansson, i dag förbundsutvecklare inom SBF. Växte på 70-talet upp med Mats-Lennart i Frölunda, och var därefter nära vän och kollega.</em></p>
<p><em>Jonathan Falck, som sedan 70-talet haft förmånen att möta Mats-Lennart som tränare, ledare och spelare.  </em></p>
  
  <div class="text-gray-400"> Publicerad: 2016-05-14</div>
  

    </main>

</body>

</html>