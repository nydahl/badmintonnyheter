<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Västra Frölunda klart för Svenska Badmintonligan</h1>
  <div class="mb-2 text-xl">Det blir ytterligare en nykomling i Svenska Badmintonligan säsongen 2018/2019. Nu är det klart att Västra Frölunda kliver in i serien efter det att Skogås valt att lämna sin plats.
  </div>
    <p>Svenska Badmintonligan får Göteborgsderbyn nästa säsong. Sedan tidigare har Påvelund kvalat in och nu står det klart att även Västra Frölunda spelar i högsta ligan till hösten.</p>
<p>− Det är otroligt roligt och spännande för oss. Vi satsade ju på kvalet men lyckades inte då. Men det känns ändå bra att vi kom tvåa och därmed har gjort oss förtjänta av platsen på så sätt. Det är en stor utmaning för vårt unga lag men samtidigt väldigt inspirerande, säger Västra Frölundas lagledare Patrik Björkler.</p>
<p>Västra Frölunda deltog i kvalet till Svenska Badmintonligan i mitten på maj, men fick då se sig besegrade av Påvelund som tog klivet upp. Då Skogås senare valt att lämna Svenska Badmintonligan så gick frågan till Västra Frölunda.</p>
<p>− Det var mycket att fundera kring: ekonomi, spelarmaterial och föreningens strategi. Men en enig styrelse tog beslutet att ta steget upp. Vi känner alla att det blir ett lyft för hela föreningen, säger Patrik Björkler.</p>
<p>Västra Frölunda är ett klassiskt lag inom svensk badminton med många säsonger i landets högsta liga historiskt sett. Senast laget var uppe var säsongen 2015/2016, då som en del i Team Badminton Väst tillsammans med Göteborgs Badmintonklubb och Askim BC.</p>
<p>Nu är det återigen dags att mäta sig mot Sveriges allra bästa lag, den här gången för egen maskin.</p>
<p>− Det blir väldigt inspirerande för våra spelare att få chansen att mäta sig med lagen på den nivån. Vi har ett ungt lag och ska också se över truppen för att eventuellt förstärka med något namn på både dam- och herrsidan, men det blir inga stora förändringar. Målsättningen för oss blir att hänga kvar, säger Patrik Björkler.</p>
<p>Frölundas avancemang innebär även att det blir Göteborgsderbyn mot Påvelund i Svenska Badmintonligan nästa säsong.</p>
<p>− Det blir spännande och kommer att höja intresset. Vi har inte heller långt till lag som Trollhättan och Halmstad, så det blir många bra matcher.</p>
<p>Följande lag spelar i Svenska Badmintonligan säsongen 2018/2019: Fyrisfjädern, Halmstad, Kista, Påvelund, Trollhättan, Täby, Umeå och Västra Frölunda.</p>
  
  <div class="text-gray-400"> Publicerad: 2018-06-20</div>
  

    </main>

</body>

</html>