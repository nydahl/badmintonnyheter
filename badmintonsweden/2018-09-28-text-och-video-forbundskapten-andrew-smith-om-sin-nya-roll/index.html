<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Badminton Sweden Nyhetsarkiv</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Text och video: Förbundskapten Andrew Smith om sin nya roll</h1>
  <div class="mb-2 text-xl">För knappt två månader sedan tillträdde Andrew Smith på sin nya post. Då han hunnit komma in i rollen som förbundskapten och sätta sin prägel på Euro Center så tog Badminton Sweden en pratstund med engelsmannen om säsongen och framtiden.
  </div>
    <p><iframe frameborder="0" allowfullscreen="" height="360" src="https://solidsport.com/badmintonswe/widgets/embed/3gqyhd4b" width="640"></iframe></p>
<p><em>Ovan ser du en videointervju med FK Andrew Smith. Nedan följer en längre intervju med engelsmannen.</em></p>
<p>Efter ett avslutat förmiddagspass på Euro Center slår sig förbundskapten Andrew Smith ned på sitt kontor i Fyrisfjädern. Han tillträdde tjänsten i början av augusti och har nu kommit tillrätta i Uppsala med både arbetet och livet vid sidan om. Faktum är att Uppsala inte är helt nytt för honom. Andrew har varit ett par gånger i Sverige tidigare, men då har det inte funnits mycket tid för annat än badminton.</p>
<p>− Jag var faktiskt här i Uppsala som 16-åring och spelade Svensk Grand Prix. Jag vill minnas att jag gick till final i tävlingen men förlorade där. Senare har jag också spelat Swedish Open några gånger, berättar han.</p>
<p>Andrew har sett en mängd olika platser under sina aktiva år som spelare. Åren 2005–2010 var han bland de 20 bästa på världsrankingen i singel och som högst var han placerad elva. 2015 avslutade han karriären och blev istället tränare. Till att börja med i England där han drev en akademi som främst riktade sig till unga spelare mellan 10 och 18 år. Närmaste kommer han från ett klubbtränaruppdrag i Kanada där han arbetat med ansvar för både juniorer och seniorer sedan 2017.</p>
<p><b>Varför valde du att komma till Sverige?</b></p>
<p>− Det var en bra utmaning för mig. Jag tycker om att göra nya saker och har vant mig vid att bo utomlands. Jag vill vara med och göra skillnad och jobba för att svensk badminton ska förbättras.</p>
<p><b>Vad behöver svensk badminton göra för att komma tillbaka till den internationella toppen?</b></p>
<p>− Jag tror att vi måste fokusera mycket på våra unga spelare. De är framtiden och det är genom dem vi bygger en grund. Men vi får heller inte glömma de äldre spelarna. Vi har många duktiga spelare som fortfarande kan bli bättre. Inför denna säsong har vi tagit in 4-5 unga spelare i 15-18-årsåldern hit till Euro Center. De jobbar på bra och tillsammans med de äldre spelarna på centret så får vi dem att höja sig. Jag kom själv in i det engelska landslaget i ung ålder och lärde mig väldigt mycket av spelarna som då var i 30-årsåldern, framförallt hade vi några av de bästa dubbelspelarna i världen då. Jag vill organisera det på samma sätt här så att de yngre lär av de äldre.</p>
<p><img alt="" src="http://iof1.idrottonline.se/globalassets/asvenska-badmintonforbundet/kommunikation/bilder/1819/tavlingspelare/smith-ec-18.jpg?w=476&h=311" height="311" width="476" /></p>
<p>Att fånga upp unga talangfulla spelare och sätta dem i en utvecklande miljö är något som Andrew trycker starkt på.</p>
<p>− Om du väntar tills spelarna är 19-20 år innan du skickar dem på internationella tävlingar så är det för sent. Ju tidigare de startar desto bättre. Är de tillräckligt bra är de tillräckligt gamla är min filosofi. Är man bra nog då man är 15-16 år behöver man vänja sig att spela på en hög nivå. De kommer inse att det är tufft, antingen ser man det som för tufft och vill inte fortsätta eller så inser man att man vill upp på den nivån som krävs och kommer att jobba hårt för att nå dit.</p>
<p>Träningsdosen på Euro Center har trappats upp sedan Andrew Smith tog över rodret. Timmarna nere på banan har nästan fördubblats sedan i våras. Idag tränar spelarna på Euro Center ungefär fyra timmar badminton per dag och Andrew menar att Sverige måste närma sig toppnationerna i världen som tränar 6-7 timmar på bana varje dag.</p>
<p>− Vi kan inte höja till de nivåerna, men vi måste öka antalet träningstimmar en aning för att komma upp i en viss nivå både tekniskt och styrkemässigt. Vi ska öka det långsamt. Till en början är spelarna trötta men efter bara några veckor ser vi förbättring. Det handlar delvis om att få dem att inse att de kan göra mycket mer än de tror. Utifrån nivå och ranking så var det uppenbart att vi behövde förändra något i träningsupplägget.</p>
<p><b>Hur skulle du beskriva dig själv som tränare?</b></p>
<p>− Jag kan vara lite tuff med spelarna, men jag visar samtidigt att jag bryr mig om dem och vill att de ska bli så bra som möjligt. För mig är det viktigt att spelare vågar komma till mig och prata om problem som hindrar dem i spelet. Jag är tillgänglig och flexibel. När vi jobbar gör vi det hårt, efteråt skrattar vi och slappnar av.</p>
<p><strong>Vilka är dina mål i rollen som förbundskapten?</strong></p>
<p>− För det första är målet att få spelarna att klättre på världsrankingen under kommande säsong. Samtidigt bygger vi upp för inför EM-kvalet för mixat lag i december och European Games nästa år. I stora drag vill jag få den övergripande standarden att höjas och att våra yngre spelare tar stora kliv.</p>
<p>Antalet spelare har också ökat på Euro Center. Framförallt är det yngre spelare från RIG Uppsala som nu anslutit för att träna med gruppen cirka tre dagar i veckan. I arbetet med att slussa in dessa spelare har Tim Foo en nyckelroll. Även Tim påbörjade sin anställning i början av augusti och fördelar arbetstiden jämnt mellan Euro Center och RIG Uppsala.</p>
<p><img alt="" src="http://iof1.idrottonline.se/globalassets/asvenska-badmintonforbundet/kommunikation/bilder/1819/tavlingspelare/andrew-smith-och-tim-foo-ec-18.jpg?w=500&h=333" height="333" width="500" /><br /><em>Andrew Smith tillsammans med Tim Foo under träning.</em></p>
<p>I Andrews ögon är de yngre spelarna inte bara oerhört viktiga för framtiden, de är också viktiga för att sporra de något äldre spelarna.</p>
<p>− Det är jätteviktigt att få upp tävlingskaraktären i träning. De etablerade spelarna får inte bli för bekväma, det kan leda till att de inte gör sitt yttersta vilket håller nere nivån på hela träningen. Jag vill att tävlingsnivån ska vara hög och då hjälper det att blanda yngre och äldre spelare. Vi har även infört två tävlingspass i veckan då vi spelar matcher. Det får inte vara för trevligt och skönt på träningarna, det ska finnas en viss rivalitet också, då höjer sig alla.</p>
<p>Andrews kontrakt som svensk förbundskapten och tränare på Euro Center är skrivet till två år och sträcker sig därmed över nästa olympiska spel i Tokyo 2020. Andrew ser förhoppningar att kvalificera fler spelare än till senaste OS då endast Henri Hurskainen deltog.</p>
<p>− Som det ser ut nu så har vi bäst chanser att kvalificera oss i damdubbel och herrsingel. Målet är förstås att kvalificera så många som möjligt, men det kommer att bli tufft.</p>
<p>− En del av mig vill också blicka fram mot 2024. Då tror jag att vi har realistiska chanser att göra riktigt bra ifrån oss. Vi har duktiga unga spelare som inte bara kan kvalificera sig, utan göra ett riktigt avtryck.</p>
<p>Men innan den olympiska kvalificeringsperioden till Tokyo 2020 startar så ligger en hel säsong framför Andrew Smith och landslaget.</p>
<p>− Närmaste månaderna har vi många internationella tävlingar, till exempel Dutch Open och Danish Open för en del spelare. Senare i december har vi EM-kval för mixat lag och i juni nästa år spelas European Games, till dess siktar vi på att många spelare förbättrat sin ranking så att så många som möjligt får vara med.</p>
  
  <div class="text-gray-400"> Publicerad: 2018-09-28</div>
  

    </main>

</body>

</html>