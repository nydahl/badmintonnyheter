<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Badminton Sweden Nyhetsarkiv</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Damerna utmanade herrarna under Lergöksträffen</h1>
  <div class="mb-2 text-xl">När Lergöksträffen avgjordes i helgen var det med delvis nya förutsättningar. Nytt för året var att elitklassade damer också kunde tävla mot herrar i b-klassen – ett uppskattat inslag som gör att elitklassade damer får chansen att tävla mer.
  </div>
    <p>Att elitklassade tjejer får dispens att tävla mot killar har sin bakgrund i en motion som lämnades in vid Svenska Badmintonförbundets årsmöte i fjol. Motionen som lämnades in av Erik Säfsten (Skälderviken BMK) och Mats Tibbelin (Sollentuna BM) ledde till ett beslut om att i större utsträckning tillåta tjejer att tävla mot killar eftersom damklasserna i vissa fall har för få deltagare.</p>
<p>− För elitklassade tjejer på mindre orter finns det få tävlingstillfällen. Och åker man många mil för att vara med på en tävling så kan det hända att man blir utslagen direkt. Det kan bli långa resor för lite speltid och vi ville underlätta för elitklassade tjejer att tävla så mycket som möjligt, säger Erik Säfsten.</p>
<p>Inför Lergöksträffen hörde Älmhult BMK av sig till Skälderviken och frågade om några av deras elitdamer kunde få dispens att tävla med herrarna. Erik Säfsten hörde i sin tur av sig till förbundets tävlingsansvarige som beviljade dispens. Då det var dags för tävling på Lingvallen i Ängelholm hade fyra elittjejer anmält sig till att tävla i herrarnas b-klass – Klara Hjelm, Tilde Pilblad, Sandra Alkner och Therese Nyman.</p>
<p>− Tjejerna tyckte det var jättebra att få spela så många matcher! Det blev stenhårda matcher och väldigt många tresetare. Det var glada miner hos både tjejerna och killarna, berättar Erik Säfsten.</p>
<p>Klara Hjelm var en av damspelarna som deltog vid Lergöksträffen i herrdubbel B. Hon spelade då tillsammans med sin pappa som ett annorlunda sätt att få fler matcher.</p>
<p>− Det var ett kul alternativ för mig. Jag tänkte först inte åka dit, men eftersom min mixedpartner ville åka så passade jag på att även spela herrdubbel med min pappa som en rolig grej. Jag spelade inte i herrsingel själv, men jag hörde från andra tjejer att det var väldigt uppskattat, säger hon.</p>
<p>Klara ser positivt på att herrklasserna öppnas upp även för tjejer, framför allt för att få fler alternativ till tävlingar.</p>
<p>− Det är ofta på de stora orterna som elittävlingarna spelas. Så att ha det här alternativet då mindre klubbar ordnar tävlingar tror jag är bra, säger hon.</p>
<p>Ytterligare en punkt som Erik Säfsten vill slå ett slag för är poolspel som betyder att det blir betydligt fler matcher för deltagarna. Något som kan vara avgörande om man som till exempel elitklassad dam åkt långt för att tävla.</p>
<p>Tjejerna som kom till spel i Lergöksträffen tävlade i både herrsingel B och herrdubbel B. Allra bäst gick det dubbelparet Sandra Alkner/Therese Nyman som nådde semifinal.</p>
<p><a href="http://badmintonsweden.tournamentsoftware.com/sport/winners.aspx?id=9350E98F-5FA8-471C-8AF5-0A7003D9A2B9" target="_blank">Se fler resultat från tävlingen här</a></p>
<p><em>På bildern ser vi Sandra Alkner och Therese Nyman som nådde semifinal i b-klassens herrdubbel.</em></p>
  
  <div class="text-gray-400"> Publicerad: 2018-03-08</div>
  

    </main>

</body>

</html>