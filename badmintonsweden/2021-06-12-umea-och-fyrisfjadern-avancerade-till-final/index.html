<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Umeå och Fyrisfjädern avancerade till final</h1>
  <div class="mb-2 text-xl">Favoriterna höll för trycket och tog sig vidare till morgondagens final i Victor Badmintonligan. IFK Umeå besegrade Täby med 4-1 och Fyrisfjädern vann med samma siffror mot Aura.  Finalen startar kl 11, följ via SolidSport.
  </div>
    <p><strong>IFK Umeå-Täby Bmf</strong></p>
<p>Hemmalaget IFK Umeå fick en riktig drömstart i inledningen av matchen mot Täby. Ett av ligans stabilaste dubbelpar Johan Azelius/Martin Norrman banade vägen när man slog gårdagens matchhjältar Ludvig Axelsson och Emil Johansson. Därefter fortsatte Umeås damdubbel i samma stil och kunde trots förlust i det första setet ta fram sitt mest aggressiva spel, vilket fick Ronak Olyaee att bjuda på några glädjeskutt i de mest avgörande lägena. Tillsammans med Malena Norrman fick hon hål på Täbys täta defensiv och kunde skrika ut sin lycka när man vann med 3-1 i set.<br /><br />Två av nyckelmatcherna var färdigspelade och båda hade gått till Umeås favör. Nu skulle Andi Fadel Muhammad in och defilera hem segern. Han började också planenligt med att enkelt spela bort Täbys energiknippe Richard Kuhl i herrsingeln, men skulle få problem i den efterföljande mixeden. Här ställdes han mot sin nyfunna nemesis Ludvig Axelsson som vid deras förra möte fick honom ur balans. Även denna gång skulle Ludvig lyckas bräcka sin indonesiske ärkefiende efter en svängig femsetsseger. Detta var också den mest sevärda drabbningen där Ludvig och Andi stundtals utspelade ett psykkrig som verkade gynna Täbysonen i slutändan. I par med Clara Nistad vann de det sista setet med 11-5 och hade därmed reducerat Umeås ledning.</p>
<p>Uppförsbacken skulle dock visa sig alltför brant när nästa indonesiska spelare ställdes på banan. Nu skulle istället Andis fru Melsya Nur Fitriani få möjlighet att avgöra och det lyckades hon med. Täbys representant i damsingeln Julia Tuvesson satte upp ett riktigt hårt motstånd, men Melsya höll ihop sitt spel bäst och vann i fyra set. Hon vände sig om, tog emot sina klubbkamraters sköna segerglädje och kunde konstatera att hennes insats tagit laget till final.</p>
<p>-Vi hade lite otur i mixeden, men jag är väldigt nöjd med min prestation i singeln. Där fick jag verkligen visa alla min högsta kapacitet. Jag spelade så som jag vill och är glad att jag kunde hjälpa laget till ett så bra resultat. Nu ser jag fram emot finalen och jag förväntar mig en extremt tuff kamp i alla kategorier. Det kommer att bli galet kul, säger IFK Umeås indonesiske storspelare Andi Fadel Muhammad.</p>
<p><strong>BMK Aura-Fyrisfjädern</strong></p>
<p>På banan bredvid hade Fyrisfjädern spelat i samma takt som sina kommande finalmotståndare. I semifinalen mot Aura inledde Uppsalalaget med sitt starkaste kort då dansken Victor Svendsen tryckte gasen i botten och fick njuta av segerns sötma mot Jacob Nilsson. Vid sidan av planen hade Svendsens lagkompis Albin Hjelm fått fin inspiration när det var han som skulle in i hetluften härnäst. Hjelm var nämligen riktigt het i andrasingeln och kunde ta hem ytterligare en dansk-svensk batalj mot Auras Andreas Fleischer.</p>
<p>Fyrisfjädern hade nu tagit ett stadigt grepp om malmöiterna och det skulle utökas ytterligare. De båda svenska landslagsspelarna Moa Sjöö och Johanna Magnusson ställdes nu mot varandra med varsin danska vid sin sida. I det rivalmötet skulle Moa och hennes partner Julie Dawall Jakobsen visa sig starkast och tack var deras seger var man nu bara en vinst ifrån den efterlängtade finalen.<br /><br />Segerjublet fick dock vänta för däremellan skulle Johanna Magnusson ta revansch att oväntat enkelt besegra Sveriges främsta mixedpar Tilda Sjöö och Melker Zickerman Bexell. I par med Emil Hybel var Johanna riktigt bra och höll Auras förhoppningar vid liv. Men till slut skulle en välspelande danska sätta in nådastöten och precis som i den andra semifinalen avgöra allt i damsingeln. Det heldanska mötet mellan Julie Dawal Jakobsen och Frederikke Lund blev en riktigt nervpärs för samtliga. Matchen svängde åt båda hållen och kunde ha slutat hur som helst. En av spelarna hade till slut målbilden av en stundande final på näthinnan allra tydligast och hon kunde förverkliga den genom att vinna det femte setet med 11-7. <br />Hennes namn är Julie Dawall Jakobsen och hon fixade till slut Fyrisfjäderns biljett till den stora finalmatchen.</p>
<p>Nu väntar en final mellan två historiskt starka ligaklubbar. En final som kommer innehålla allt det som en badmintonälskare kan önska sig. En final mellan IFK Umeå och Fyrisfjädern söndagen den 13:e juni kl. 11.00.  Missa den inte!</p>
<p><strong>Matcherna i Victor Lag SM-finalen på SolidSport. <a href="https://solidsport.com/badmintonligan">https://solidsport.com/badmintonligan</a></strong></p>
<p><strong>Mer information, med bland annat laginfo och tabeller finns på <a href="https://www.badmintonligan.se/">www.badmintonligan.se</a></strong></p>
  
  <div class="text-gray-400"> Publicerad: 2021-06-12</div>
  

    </main>

</body>

</html>