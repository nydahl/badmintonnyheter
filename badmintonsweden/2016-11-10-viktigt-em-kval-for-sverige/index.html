<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Viktigt EM-kval för Sverige</h1>
  <div class="mb-2 text-xl">Sveriges förbundskapten Jonas Herrgård betonar vikten av EM-kvalet, som startar i morgon fredag i Uppsala. Både på kort och lång sikt. Först hoppas han att Sverige ska nå topp 8 i Europa, och i förlängningen kunna kämpa om medaljer.
  </div>
    <p>- Svensk badminton är på väg uppåt. Snart ska vi vara topp 8 i Europa igen!</p>
<p>Det säger den svenska förbundskaptenen Jonas Herrgårdh inför EM-kvalet nu på fredag till söndag i IFU Arena i Uppsala. Landslaget möter Finland, Portugal och Slovakien i en kamp om att ta en plats i Lag-EM i polska Lubin till våren. Inför turneringen är Sverige rankat som tionde nation av Badminton Europe.</p>
<p>Jonas Herrgårdh tror på sitt lag och svensk badminton, som dock ännu så länge är långt ifrån 1970- och 1980-talens stora internationella framgångar.</p>
<p>- De senaste fyra åren har våra internationella resultat varit klart bättre än under de fyra åren dessförinnan, säger han. Jag tror till och med att vi har kapacitet att vara med i medaljstriden i lag-EM till våren.</p>
<p>- Vi kan en god dag rubba lag som Frankrike, Holland och England. Medan Danmark och Tyskland är mycket svårare.</p>
<p>Skälen till framstegen är enligt förbundskaptenen främst två viktiga saker:</p>
<p>O En centraliserad verksamhet och träningsmiljö för de allra bästa seniorerna.</p>
<p>O Flera spelare har haft en positiv utveckling och även fått mer erfarenhet.</p>
<p>För att på sikt kunna konkurrera med danskarna, som är klart bäst i Europa, krävs det än mer.</p>
<p>- Det kräver till exempel en tuffare inställning bland ungdomsspelarna. Att de börjar förstå hur mycket som krävs i form av träning och inställning för att kunna konkurrera med de bästa i Europa och världen.</p>
<p>- Men även mer resurser. Spelarna måste tävla mer internationellt, våra tränare måste kontinuerligt ut i den internationella miljön. Det kräver rejält med resurser, säger Jonas Herrgårdh.</p>
<p>Men först gäller det att vinna EM-kvalet. Och det ska laget lyckas med, menar Jonas Herrgårdh.</p>
<p>- Vi gick till slutspel i Lag-EM för två år sedan och jag tycker att vi har goda chanser att göra det igen. Håller vi en jämn och stabil nivå i helgens kvalspel klarar vi det, säger han.</p>
<p>Svåraste motståndare blir Finland, som särskilt i singelkategorierna har en stark uppställning. Men även Portugal har ett antal bra spelare.</p>
<p>Varje lagmatch avgörs i bäst av fem delmatcher: herrsingel, damsingel, herrdubbel, damdubbel samt mixeddubbel. Just denna form av mixade lag med både herrar och damer är unikt för badminton, och Jonas Herrgård tycker att det är den mest intressanta lagformen.</p>
<p>- Vi har en bra förstauppställning där flera spelare och par är rankade runt plats tio i Europa, säger Jonas Herrgårdh.</p>
<p>Följande svenska spelare är med i EM-kvalet: Henri Hurskainen, Mattias Borg, Richard Eidestedt, Nico Ruponen, Amanda Högström, samtliga från Uppsalaklubben Fyrisfjädern, Emma Wengberg och Clara Nistad, båda från Täby, och Elin Svensson, Askim. </p>
<p>Spelschemat för EM-kvalet ser ut så här:</p>
<p>Fredag 11 november kl 17:00 Sverige - Slovakien<b> </b>och Portugal – Finland.</p>
<p>Lördag 12 november kl 12:00 Sverige - Portugal<b> </b>och Finland – Slovakien.</p>
<p>Söndag 13 november kl 14:00 Sverige - Finland<b> </b>och Portugal – Slovakien. </p>
<p>Blir du lockad att se Sveriges bästa spelare kvalspela i IFU Arena? Passa då på och köp biljetter. Det finns många prisvärda alternativ.</p>
<p><a href="http://ifuarena.ebiljett.nu/tag/10.html?q=fd3fbf08-6b3d-41ce-a67f-5fb0174c83f1&p=5e59d219-9593-4939-99ca-bf9a48910f31&ts=1475686468&c=ebiljettnu&e=ifuarena&rt=Safetynet&h=5f433b20bdaca709d81b8aa46a4097d5">Klicka här så kan du köpa biljetter till EM-kvalet.</a></p>
<p>Du kan också följa matcherna via livescore-rapporteringen. <a href="http://www.eltok.net/sb/tournament/show/349" title="Den kommer du att hitta här">Den kommer du att hitta här.</a></p>
<p>Matcherna kommer även att sändas via webb-TV. Under veckan återkommer vi med länken till sändningen.</p>
<p>Här på Badminton Sweden-sajten kommer du också att få kontinuerliga rapporter, intervjuer och kommentarer under hela helgen. Missa inte det!</p>
<p> </p>
  
  <div class="text-gray-400"> Publicerad: 2016-11-10</div>
  

    </main>

</body>

</html>