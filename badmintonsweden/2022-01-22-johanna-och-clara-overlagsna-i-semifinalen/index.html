<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Badminton Sweden Nyhetsarkiv</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Johanna och Clara överlägsna i semifinalen</h1>
  <div class="mb-2 text-xl">Vinst med 21-4, 21-13! Så överlägsna var Johanna Magnusson och Clara Nistad i semifinalen i Victor Swedish Open. – Söndagens final lär bli mycket tuffare, säger Johanna.
  </div>
    <p><em>Bilden ovan: Johanna Magnusson och Clara Nistad vann sin semifinal klart efter närmast felfritt spel. Foto: Torbjörn Jansson.</em></p>
<p>Danskorna Iben Bergstein/Ann-Sofie Husher Ruus hade ingen rolig semifinal. Det tredjeseedade svenska paret var alldeles för bra, och tog kommandot direkt i första set. Johanna och Clara spelade felfritt och gick snabbt upp till ledning med 14-1. Setet slutade 21-4! Även i andra set var svenskorna klart bäst och vann säkert med 21-13.</p>
<p>– Vi är ett bättre par och nu spelade vi precis som vi vill göra. Vi bjöd inte in dem i spelet utan stängde matchen snabbt, säger Clara.</p>
<p>Faktum är att lördagens kvartsfinal mot Kirsten de Wit/Alyssa Tirtosentono, Nederländerna, var betydligt tuffare. Johanna/Clara vann efter mycket besvär med 21-23, 21-18, 21-10.</p>
<p>– En nervös och lite konstig match, erkänner Johanna. Men vi peppade varandra att ha tålamod, att få igång rörelsen och spelet.</p>
<p>– Vi tog fyra raka poäng i slutet av andra set. Det gav självförtroende, och sedan fick vi en bra start i tredje, säger Clara Nistad.</p>
<p>Deras finalmotståndare blir Ghasinee Korepap/Jhenicha Sudjaipraparat, Thailand som vann damdubbeln i Estland International förra veckan.</p>
<p>– Det är ett sjukt bra par, säger Johanna. De är framför allt starka defensivt. Där gäller det att utnyttja att vi är en höger- och vänsterhänt, spela smart och varierat.</p>
<p>Johanna och Clara coachas under Swedish Open av centertränaren Amanda Högström. Hon var riktigt nöjd med duons spel.</p>
<p>– De kommer ut med bra tempo, spelar snabbt och kommer igenom mycket i anfallet redan från början. Sedan rör sig Johanna väldigt bra på nätet och kommer in på många bollar som hon kan trycka ner där.</p>
<p><strong>Hur vill Johanna och Clara spela för att nå det optimala resultatet?</strong></p>
<p>– När de spelar som bäst så har de mycket rörelse på banan. Clara lyckas hålla ner många bollar så att de hela tiden får offensiva lägen. När man ser att Johanna även vågar ta rycken fram mot nät och Clara har bra vinkel i anfallet då vet man att de känner sig trygga.</p>
<p><strong>Vad krävs för att vinna mot thailändskorna?</strong></p>
<p>– Clara och Johanna behöver utnyttja hela banan. Thailändskorna är bra i defensiven så det får inte bli för mycket hårt från racket, och det är viktigt att ligga långt fram i sin egen defensiv för att kunna kontra därifrån. Offensivt måste vi ha mycket variation så att de inte får känna sig trygga.</p>
<p><strong>Vad kan bli ännu bättre till finalen?</strong></p>
<p>– Att kunna hålla taktiken över tid. Det handlar om att ha tålamod och acceptera att om man inte kommer igenom på ett anfall så kan vi i stället stå bra i defensiven och börja om. Vi ska analysera lite video och förbereda oss så mycket som möjligt.</p>
<p>Det var nära att ett till svenskt par fått spela semifinal. Ronak Olyaee och Malena Norrmans räckte nästan till en skräll i kvartsfinalen mot Amalie/Schulz/Christine Busch. Ronak och Malena fick dock till slut ge sig efter en tresetsförlust mot de andraseedade danskorna.</p>
<p>– Det är supersurt att förlora. Men vi överraskade alla och publiken var en stor nyckel till att vi spelade så bra. Man fick igång adrenalinet och det var skitkul med det stödet, säger Malena.</p>
<p>Både Malena och Ronak är nöjda med tävlingen som helhet och hoppas kunna fortsätta på den inslagna vägen framöver.</p>
<p>– Vi har ett riktigt bra offensivt spel och det är där vi vinner våra matcher. Nu måste vi bara kunna variera oss lite mer och bli lite säkrare, menar Malena.</p>
<p>– Ja precis, vi behöver lite mer kontinuitet också och hålla den höga nivån längre under matcherna. Vi har i alla fall bevisat att vi kan spela bra internationellt också, avslutar Ronak.</p>
<p><strong>Söndagens finalmatcher i IFU Arena</strong></p>
<p>Herrsingel: Kok Jing Hong, Malaysia – Yeoh Seng Zoe, Malaysia</p>
<p><span>Damsingel: Pornpicha Choeikeewong, Thailand – Pitchamon Opatniput, Thailand</span></p>
<p><span>Herrdubbel: Danny Bawa Chrisnanta/Jun Liang Kwek, Singapore – Chia Weijie/Low Hang Yee. Malaysia</span></p>
<p>Damdubbel: Johanna Magnusson/Clara Nistad, Sverige – Chasinee Korepap/Jhenicha Sudjaipraparat, Thailand</p>
<p>Mixedubbel: Anton Kasti/Alzbeta Basova, Finland/Tjeckien – Kristan Kraemer/Amali Cecilie Kudsk, Danmark</p>
<p><span> </span></p>
<p> </p>
<p> </p>
<p> </p>
  
  <div class="text-gray-400"> Publicerad: 2022-01-22</div>
  

    </main>

</body>

</html>