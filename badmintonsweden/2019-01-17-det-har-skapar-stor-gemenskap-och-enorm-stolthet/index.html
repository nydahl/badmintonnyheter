<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">”Det här skapar stor gemenskap och enorm stolthet”</h1>
  <div class="mb-2 text-xl">För lilla Bergsåkers badmintonklubb är SM-arrangemanget i samband med SM-veckan helt fantastiskt och samtidigt en utmaning som ställer höga krav på organisationen och på ideell kraft.
  </div>
    <p><span style="font-size: small;"><em>Bilden ovan är från ett av många möten som projektgruppen för SM hållit. Längst fram till höger sitter projektledaren Christine Melker.</em></span></p>
<p>-Det här känns såklart jättespännande och vi tror på det vi gör. Jag är så stolt över det arbete vi lägger ner. Det här är ett riktigt roligt uppdrag som ger oss många nya erfarenheter, säger Christine Melker som är projektledare för klubbens åtagande att arrangera SM i badminton 2019 i samband med SM-veckan.</p>
<p>Christine berättar om ett väldigt inspirerande och roligt arbete samtidigt som det innebär väldigt mycket jobb och ansvar att ta sig an ett så stort projekt som årets SM. Det är extra stort i år i och med att det är en del av SM-veckan med allt vad det innebär i fråga om samordning, tv-sändningar och ökat intresse från många håll. Ett stort antal klubbmedlemmar har jobbat mycket på sin fritid och det har även strömmat till folk som inte har någon som helst anknytning till föreningen men som ändå vill hjälpa till. Och det behövs. Det är många sysslor som ska utföras. Föreningen vill få till ett proffsigt arrangemang på alla sätt. Det handlar om allt från att ordna spelplatsen Sporthallen i Sundsvall med café, utrymmen för press och media, reklamplatser, se till att ljus och ljud fungerar för tv och webbsändningar till att erbjuda bästa möjliga förutsättningar för spelarna med transport, logi, mat och platser för återhämtning med mera.</p>
<p>- Det roligaste av allt är ändå alla supertrevliga människor vi träffar. Alla är så positiva och hjälpsamma. Vi känner verkligen att alla inblandade vill att vi ska lyckas. Vi har fint samarbete med många och får stöd från SM-veckan projektet, Riksidrottsförbundet, kommunen och all personal på Sporthallen där vi ska hålla till. Det finns inga problem som inte går att lösa, säger Christine Melker.</p>
<p><img alt="Foto: Olle Melkerhed" src="http://iof1.idrottonline.se/globalassets/svenska-badmintonforbundet-sm-2016/senior-sm/bergsaker-spelbild-liten.png?w=667&h=374" height="374" width="667" /><br /><span style="font-size: small;"><em>15-åriga Ida Melkerhed är en av flera unga lovande spelare i Bergsåkers BMK. Foto: Olle Melkerhed. Bilden får inte laddas ner.</em></span></p>
<p>Hon menar att arbetet med SM innebär att föreningen dels visar upp sin förmåga att organisera ett arrangemang av det här slaget vilket kommer att ge dem en annan trovärdighet och attraktivitet både hos allmänheten och kommunen samt hos andra samarbetspartners. Dels knyter man en rad nya och bra kontakter och ökar kompetensen inom föreningen när det gäller arrangemang av det här slaget.</p>
<p>-Men bäst av allt kanske ändå är att vi genom allt detta arbete lär känna varandra än bättre och vi får en ännu bättre gemenskap i klubben och jag tror alla inom klubben kommer känna sig stolta över vad Bergsåker Badmintonklubb är kapabla till, säger Christine Melker.<br /><br /><strong>Badminton ingen stor idrott</strong><br />Bergsåker Badmintonklubb var en stor klubb på -70 och -80 talet då ”alla” spelade badminton i Bergsåker som ligger några kilometer väster om centrala Sundsvall. Men därefter har det handlat väldigt mycket om fotboll och ishockey i Sundsvall med omnejd. Det finns heller inte längre så många andra klubbar i närheten som erbjuder badminton. Resorna för tävlingar och matcher blir därför långa och det är inte alltid så lockande.</p>
<p>Men klubben med sina dryga 200 medlemmar och spelare i såväl barn och föräldragrupper som några äldre strax över 20 år som satsar på eliten har börjat hoppas på en uppåtgående trend. Fler unga har börjat intressera sig för badminton och i och med att en ny rackethall börjar byggas i vår och den uppmärksamhet som nu blir i samband med SM-veckan tror klubben på en uppgång i medlemsantal och spelare.</p>
<p><img alt="" src="http://iof1.idrottonline.se/globalassets/svenska-badmintonforbundet-sm-2016/senior-sm/ungdomar-i-mossor.jpg?w=640&h=413" height="413" width="640" /><span style="font-size: small;"><em>Bergsåker BMK är en klubb på uppåtgående och sporten badminton lockar allt fler i Sundsvallsområdet.</em></span></p>
<p>-Vi hoppas att populariteten ökar, men då ställer det också krav på ledarrekrytering förstås och då tror vi att det är lockande att engagera sig i en förening som visar sådan stabilitet att de klarar av ett arrangemang som detta och att vi gör det helt ideellt, säger Christine Melker.</p>
<p><strong>TV-sändningar är en extra utmaning</strong><br />Under SM-veckan kommer det behövas 100 funktionärer, allt från huvuddomare till de allra yngsta spelarna som ska vara maskotar på invigningen. Den största utmaningen har varit att få tag på linjedomare. Men nu med två veckor kvar känns läget under kontroll när det gäller det som kan förberedas så långt. Sedan är det mycket teknik som ska klaffa i hallen när allt drar igång. Webbsändningarna på Badmintonförbundets kanal hos Solidsport startar redan under fredagens kvalspel och på söndag sänder SVT finalpasset på webben och på tv vilket förstås ställer krav men som också är enormt inspirerande och häftigt både för klubben Bergsåker och badmintonsporten som helhet.</p>
<p>-Vi känner av att det börjar närma sig nu. Det är lite extra pirr i magen och tempot ökar verkligen hela tiden! säger Christine Melker.</p>
  
  <div class="text-gray-400"> Publicerad: 2019-01-17</div>
  

    </main>

</body>

</html>