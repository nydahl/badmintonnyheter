<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Badminton Sweden Nyhetsarkiv</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Dubbla guld för Sverige i Veteran-VM</h1>
  <div class="mb-2 text-xl">Åtta medaljer varav två guld. Det blev Sveriges fina facit när Veteran-VM avgjordes i Katowice i Polen.
  </div>
    <p><em>Bild: Tre glada guldmedaljörer i Veteran-VM i Katowice. Från vänster Ulf Svensson (herrdubbel 45), Magnus Nytell (mixeddubbel 55) och Mikael Nilsson (herrdubbel 45). Foto: Peter Baeza.</em></p>
<p>Under söndagen var fyra svenskar framme i final i Veteran-VM. Först ut i herrdubbel 45 var Mikael Nilsson/Ulf Svensson, som efter att ha räddad två matchbollar i semifinalen mot de regerande världsmästarna från Thailand, mötte det danska paret Aarup/Loesch.</p>
<p>Det blev en riktigt spännande och välspelad final där svenskarna succesivt höjde sin nivå. Ulf Svensson briljerade matchen igenom med sitt fina offensiva nätspel och Mikael Nilsson varierade attackerna från bakplan på ett klokt sätt. Till slut kunde det svenska paret ta hem matchen med 17-21, 21-19, 21-15.</p>
<p>På banan intill spelade Katja Wengberg final i damdubbel 40 ihop mer Helene Abusdahl från Norge. De mötte ett isländskt par men lyckades trots fint spel och fyra setbollar tyvärr inte vinna det första setet. I andra set spelade isländskorna på topp och vann med 21-10.</p>
<p>I den tredje och sista svenska finalmatchen bildade Magnus Nytell par med danska Helle Sjörring från Danmark i mixed 55. Nytell/Sjörring tog kommandot direkt mot finalmotståndarna från Tyskland och vann till slut matchen tämligen säkert med 21-13, 21-12.</p>
<p>Andra svenskar som gjorde fina insatser i turneringen var debutanterna Jens Marmsten/Dennis von Dahn i herrdubbel 35. Paret nådde semifinal där de föll i tre set mot bra dansk motstånd.</p>
<p>Även Joakim Nordgren gjorde en stark insats i semifinalen i herrsingel 50 mot polske stjärnan Jacek Hankiewicz. Nordengren vann första set och var nära att även vinna det andra, men fick till slut se sig besegrad i en jämn tresetare.  </p>
<p>Totalt blev den svenska medaljskörden två guld, ett silver och fem brons. Det är en klar förbättring jämfört med VM 2017 då den svenska truppen tog ett silver och sex brons.</p>
<p>Här är samtliga medaljörer i Veteran-VM 2019.</p>
<p><strong>Guld</strong></p>
<p>HD45: <strong>Mikael Nilsson/Ulf Svensson</strong><br /> MX55: <strong>Magnus Nytell</strong>/Helle Sjörring (DK)</p>
<p><strong>Silver</strong></p>
<p>DD40: <strong>Katja Wengberg</strong>/Helene Abusdahl (NO)</p>
<p><strong>Brons</strong></p>
<p>HD35: <strong>Jens Marmsten/Dennis von Dahn</strong><br /> HS50: <strong>Joakim Nordgren</strong> <br /> DD50: <strong>Tanja Karlsson</strong>/Berit Thyness (NO)<br /> DD65: <strong>Lotten Wengberg</strong>/Gitte Attle Rasmussen (DK)<br /> DD75: <strong>Lisbeth Bengtsson</strong>/Viola Renholm (FI)</p>
<p><br /><img alt="" src="http://iof1.idrottonline.se/globalassets/asvenska-badmintonforbundet/kommunikation/bilder/loggos/68570235_10214274735970926_5652883754239131648_n.jpg?w=696&h=452" height="452" width="696" /></p>
<p><em>Bild: Mikael Nilsson servar under finalen herrdubbel 45. </em></p>
  
  <div class="text-gray-400"> Publicerad: 2019-08-12</div>
  

    </main>

</body>

</html>