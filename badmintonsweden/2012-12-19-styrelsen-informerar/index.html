<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Styrelsen informerar</h1>
  <div class="mb-2 text-xl">nr 5
  </div>
    <p><strong>Regionala föreningsutvecklare</strong></p>
<p>I många underlag rörande Svensk Badmintons framtid kommer ofta önskemålet om stöttning ute i föreningarna (och distrikten) upp som en viktig fråga. Många efterlyser dåtidens föreningsutvecklare. Idrottslyftets föreningspott går nu in på sitt sjätte år och styrelsen vill vid det extra förbundsmötet i januari få mandat för att likrikta dessa medel för att lösa efterfrågan och behovet enligt ovan. Förslaget innebär att man under perioden 2013-07-01 till 2014-12-31 utnyttjar samtliga medel i föreningspotten till regionala föreningsutvecklare. Minst fyra regionala personer ska  knytas till projektet och i sin region ta ansvaret för utvecklingen av klubbarnas verksamhet.</p>
<p> </p>
<p><strong>Ändrad modell för Distriktsersättningar</strong></p>
<p>RF:s fördelningsnyckel för bidrag ändras nu på ett sätt som gör att klubbarnas utveckling och aktiviteter kommer ha största inverkan på förbundets största intäktskälla, RF-bidraget. Med anledning av detta föreslår styrelsen att distriktsbidraget flyttas från distrikten till klubbarna under en försöksperiod fram till 31/12 2016.</p>
<p> </p>
<p><strong>Centraliserad träning</strong><br />Den 31/12 2013 går BS avtal med Malmö Kommun rörande vårt Nationella Badminton Center (NBC) ut. Det har aktualiserat frågan om hur träningen för våra bästa spelare från junior- till seniorelit ska bedrivas i framtiden. Gruppen som jobbar med frågan kommer under inspirationsdagen 19/1 att redovisa vad arbetet hittills lett till.</p>
<p> </p>
<p><strong>Sänkta licensavgifter</strong></p>
<p>Som ett led i att uppmuntra till ett ökat medlemsantal vill styrelsen göra om avgifterna för spelarlicenser samt sanktionsavgifterna genom att sänka licensavgiften och samtidigt öka sanktionsavgiften. Skiftet skulle uppmuntra fler licensierade spelare vilket är i linje med målen och utvecklingsplanerna för att få fler att spela badminton. Högre sanktionsavgifter ger en tydligare koppling till att tävlandet kostar och att såväl klubb som spelare kan påverka denna kostnad vilket inte är fallet med spelarlicensen som är en statisk kostnad. Genom att halvera licenskostnaden och dubblera sanktionsavgifterna skulle förbundet dessutom kunna fortsätta finansiera det tävlingsadministrativa systemet och tydligare koppla det mot sanktionsavgiften. Genom förändringen av licenserna ska antalet medlemmar och licensierade spelare i klubbarna påverkas positivt.</p>
<p> </p>
<p>Styrelsen föreslår att sanktionsavgiften för klasserna Elit, A, B, C, U22, Veteran, U19, U17, U15 och U13 dubbleras till säsongen 2013/2014 medan licensavgiften för samma klasser halveras till säsongen 2013/14. Övriga avgifter lämnas oförändrade. </p>
<p> </p>
<p><strong>Förlängd anmälningstid till inspirationsdagen</strong></p>
<p>Ovanstående punkter är bara ett axplock av det som kommer att presenteras på inspirationsdagen, dagen före det extra förbundsmötet. Under dagen kommer styrelsens handlingsplan för tiden fram till förbundsmötet 2014 att presenteras och diskuteras. Styrelsen har beslutat att senarelägga sista anmälningsdagen <span style="text-decoration: underline;">till 28 december</span>.</p>
<p> </p>
<p>God Jul och Gott Nytt År</p>
<p>önskar</p>
<p>Styrelsen<br />Badminton Sweden</p>
<p> </p>
  
  <div class="text-gray-400"> Publicerad: 2012-12-19</div>
  

    </main>

</body>

</html>