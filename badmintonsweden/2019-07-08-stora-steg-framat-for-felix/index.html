<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Badminton Sweden Nyhetsarkiv</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Stora steg framåt för Felix</h1>
  <div class="mb-2 text-xl">Final i Azerbajdzjan. Kvartsfinal i European Games. Ett rejält kliv uppåt på världsrankingen. Felix Burestedt har ett antal mycket goda badmintonmånader bakom sig. Nu vill han ta ytterligare steg framåt.
  </div>
    <p><em>Bilden ovan: Felix Burestedt är inne i en mycket intensiv och framgångsrik badmintonperiod. Efter flera bra turneringar laddar han för VM i schweiziska Basel i augusti. Foto: Torbjörn Jansson.</em></p>
<p>I helgen unnade sig Felix Burestedt, Sveriges bästa herrsingelspelare, några dagars semester hemma hos föräldrarna i Skåne. Det kunde han göra med gott samvete. Den senaste tiden har han gjort de bästa prestationerna i sitt badmintonliv.</p>
<p>Först en mycket meriterande finalplats i den internationella challengeturneringen i Azerbajdzjan. Där besegrade han fyra spelare som är rankade bland de hundra bästa i världen.</p>
<p>Sedan en kvartsfinalplats vid European Games i vitryska Minsk. Där skrällvann han i åttondelen mot spanjoren Pablo Abian, rankad 53:a i världen.</p>
<p><strong>Hur ser du på resultatet i European Games, som närmast kan liknas vid ett europeiskt mini-OS?</strong></p>
<p>– Självfallet är jag nöjd med spelet och med resultatet, även om det grämer mig att jag inte även kunde vinna kvartsfinalen, säger Felix.</p>
<p>– Sedan var hela European Games en jättebra erfarenhet för mig. Ett stort evenemang där det gällde att fokusera. </p>
<p>Resultaten den senaste tiden innebär att Felix har avancerat många tiotal placeringar på världsrankingen. Nu är han rankad 75:a, den bästa platsen hittills i karriären.</p>
<p><strong>Vad är din förklaring till att det har gått så bra?</strong></p>
<p>– Ingen enkel fråga att svara på. Det är små saker som många gånger fäller avgörandet. Men ska jag lyfta fram en sak så måste det bli att jag har blivit jämnare. Jag kan hålla en hög nivå under en längre tid i matcherna och under flera matcher i följd. </p>
<p>– Jag har blivit klart bättre på att hålla fokus, att direkt efter en vinstmatch börja förbereda mig för nästa match.</p>
<p>Felix nämner också en tredje framgångsfaktor:</p>
<p>– Jag har blivit bättre på att hålla mig lugn. Det gäller att ha tålamod under matcherna, inte försöka avgöra för snabbt utan vänta på det rätta tillfället, säger han.</p>
<p>Felix turneringsframgångar och den bättre världsrankingen är klart positiva för hans möjligheter att nå OS i Tokyo 2020. Men det gäller för honom att prestera under hela den ett år långa kvalificeringsperioden inför OS – en period som slutar först i april 2020.</p>
<p>– Det ser positivt ut och jag hoppas förstås på att kunna kvalificera mig, men mycket återstår. Det gäller för mig att klättra ännu högre på rankingen, och även att jag visar att jag kan besegra mycket goda motståndare.</p>
<p>Närmaste stora tävling kommer i slutet av augusti. Då spelar han singel i VM i Basel, Schweiz. Felix har nu ett antal intensiva träningsveckor framför sig innan han reser till VM, där också dubbelparet Emma Karlsson/Johanna Magnusson är med.</p>
<p>– Jag vill komma till VM i så absolut bra form som möjligt. Jag vill inte bara vara med där, utan jag vill kunna utmana på riktigt, säger Felix.</p>
<p>Sedan är han naturligtvis i högsta grad medveten om att han som oseedad spelare kan möta världsstjärnor som Kinas Chen Long eller Danmarks Viktor Axelsen i första matchen…</p>
<p>De närmaste två-tre veckorna tillbringar Felix Burestedt i danska Holbaek, på Badminton Europes träningscenter där han är en av spelarna sedan några år tillbaka.</p>
<p>Där blir det mycket uppbyggnadsträning: löpning, cykling, styrketräning med mera. Han passar också på att träna med sin danska klubb Solröd Strand.</p>
<p>Den 26 juli till 9 augusti är sedan Felix med det svenska landslaget på träningsläger i Singapore. Tolv spelare under ledning av förbundskapten Andrew Smith besöker det singaporianska landslagsscentret vilket garanterar bra träningsmöjligheter och god sparring.</p>
<p>Därefter blir det för Felix del några ytterligare träningsdagar i Danmark innan han åker till Uppsala och Eurocenter för de slutgiltiga förberedelserna inför VM, som startar den 19 augusti.</p>
<p><strong>Om du för välja något som du utveckla inför VM, vad säger du då?</strong></p>
<p>– Det måste nog bli jämnheten igen. Nyckeln till att bli riktigt bra och kunna konkurrera med de allra bästa är att kunna hålla en jämn och hög nivå match efter match, säger Felix. </p>
  
  <div class="text-gray-400"> Publicerad: 2019-07-08</div>
  

    </main>

</body>

</html>