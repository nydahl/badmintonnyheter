<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Tätt och tufft för Emma/Johanna i finalen</h1>
  <div class="mb-2 text-xl">Emma Karlsson/Johanna Magnusson nådde inte riktigt ända fram. De förlorade en jämn, tät och lite nervig damdubbelfinal i RSL Swedish Open. – Vi är inte nöjda med förlusten, men tävlingen är ändå ett fall framåt, säger Johanna.
  </div>
    <p><em>Bilden ovan: Johanna Magnusson och Emma Karlsson var nära vinst, men föll till slut i damdubbelfinalen i RSL Swedish Open. Foto: Torbjörn Jansson.</em></p>
<p>Emma och Johanna föll i finalen i Sparbanken Skåne Arena mot det starka danska paret Amalie Magelund/Freja Ravn. Ett par som Emma/Johanna mött många gångar, och har en jämn statistik mot. Den här gången vann danskorna med 21-15, 12-21, 21-17.</p>
<p>– I första set lockades vi in i deras hårda och flacka spel. Ett spel som inte passar oss så bra. Vi gjorde en hel del misstag och setet rann iväg, berättar Emma.</p>
<p>Andra set blev annorlunda. Emma/Johanna spelade mer varierat, hade bra rörelse och dominerade fram till setvinst med 21-12. Emma gjorde ett antal direkt dödande servereturer, och Johanna vinklade undan bollarna vid nät.</p>
<p>– Vi lyckades ta farten ur bollen, och få det att bli mycket mer vårt spel. Och då fick vi övertaget vid nätet. säger Emma.</p>
<p>I tredje set följdes paren åt. Det var länge jämnt innan danskorna så sakteliga fick övertaget. Emma/Johanna missade också några klara lägen där de trots bra spel inte lyckade få ned bollen i golvet.</p>
<p>– Det är tråkigt att förlora finalen, men som helhet tycker jag att tävlingen har varit ett fall framåt för oss, säger Johanna.</p>
<p>– Vårt spel har gått upp och ner ett tag nu. Vi har inte riktigt spelat för varandra, inte rört oss och täckt banan så bra som vi vill.  Men nu under Swedish Open har det blivit klart bättre, säger hon.</p>
<p>Förbundskaptenen Andrew Smith håller med:</p>
<p>– Totalt sett har Emma och Johanna gjort det mycket bra här i Lund. Det var en tajt final, och hade de bara kunnat sänka några avgörande bollar kunde de ha klarat ut det. Men framför allt är jag nöjd med andra set då de varierade tempot föredömligt, säger han.</p>
<p>Emma och Johanna ser nu fram emot ett antal tävlingar: Senior-SM i Sundsvall, internationella tävlingar i Österrike och Tyskland. Och möjligen kanske också All England, den mest traditionsrika badmintontävlingen i världen, att jämföra med tennisens Wimbledon.</p>
<p>– Förhoppningsvis räcker vår världsranking så att vi kan få vara med där. Det vore verkligen kul, säger de.</p>
<p><img alt="" src="http://iof1.idrottonline.se/globalassets/asvenska-badmintonforbundet/kommunikation/bilder/1819/rsl-swedish-open/koga.japan.jpg?w=640&h=371" height="371" width="640" /></p>
<p><em>Minoru Koga, Japan, vann herrsingelfinalen i två raka set. Foto: Torbjörn Jansson.</em></p>
<p>Här är samtliga resultat i söndagens finaler i RSL Swedish Open:</p>
<p><strong>Damsingel</strong>: Mako Urushizaki, Japan - Asuka Takahashi, Japan 23-21, 21-19.</p>
<p>Japansk badminton håller hög klass. Det märkes inte minst i damsingeln i Swedish Open. Urushizaki var snäppet bättre i en jämn final mot Takahashi, som slog ut Sveriges Ashwathi Pillai i första matchen.</p>
<p><strong>Mixedubbel</strong>: Danny Bawa Chrisnanta/Tan Wei Han, Singapore -Mikkel Mikkelsen/Mai Surrow, Danmark 21-14, 21-16.</p>
<p>En välspelad och intensiv mixedmatch där det singaporianska paret dominerade. Chrisnanta, 30 år och född i Indonesien, har många meriter. Har varit rankad så högt som på plats 9 i mixeddubbel i världen.</p>
<p><strong>Damdubbel</strong>: Amalia Magelund/Freja Ravn, Danmark - Emma Karlsson/Johanna Magnusson 21-15, 12-21, 21-17.</p>
<p><strong>Herrsingel</strong>: Minoru Koga, Japan – Kean Yew Loh, Singapore 21-11, 21-15.</p>
<p>De japanska spelarna på plats i Lund var precis så bra som väntat. Minoru Koga dominerade alla sina matcher i herrsingel från start till mål. Oerhört rörlig på banan, snabb i tanke och med racket.</p>
<p><strong>Herrdubbel</strong>: Mathias Bay-Smidt/Lasse Mølhede, Danmark – Bastian Kersaudy/Julien Maio, Frankrike 21-12, 21-15.</p>
<p>Danska herrdubbelspelare håller alltid hög klass. De spelar med båda kraft och finess, och varierar tempot på ett föredömligt sätt.</p>
<p>Här kan du läsa alla resultat i RSL Swedish Open: <a href="https://bwf.tournamentsoftware.com/sport/tournament.aspx?id=47BF3706-AC2C-41EE-851D-2227F3DF1688">Länk till lottningen</a></p>
<p>Under hela Swedish Open livesände Badminton Europe. Så hade du inte möjlighet att komma till hallen i Lund kan du ändå följa hela tävlingen i efterhand. <a href="https://www.youtube.com/watch?v=fG7c9JkNQ4U">Här är länken till direktsändningen.</a></p>
  
  <div class="text-gray-400"> Publicerad: 2019-01-20</div>
  

    </main>

</body>

</html>