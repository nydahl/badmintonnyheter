<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Håkan Fossto prisad på BEC-galan</h1>
  <div class="mb-2 text-xl">Håkan Fossto från Staffanstorp är utsedd till 2017 års bästa tekniska funktionär av Badminton Europe. Under lördagens BEC-gala i Dubrovnik tog han emot priset.
  </div>
    <p><em>Bild: Håkan Fossto under European Games i Baku 2015.</em></p>
<p><b>Grattis Håkan! Hur känns det att få pris som årets tekniska funktionär?</b></p>
<p>− Tack, det är oerhört hedrande! Det känns stor att få ett sådant pris på europeisk nivå. Jag har varit igång med dömandet i 35 års tid och varit i 50 länder genom badminton. Jag trodde nästan att jag var glömd, men nån har upptäckt att jag gjort en hel del. Det är jätteroligt och jag är väldigt stolt.</p>
<p><b>Varför tror du att får priset?</b></p>
<p>− Jag tror att det till stor del är för gammal och trogen tjänst. Fram till årsskiftet var jag BEC-domare och det har med ålder att göra. Nu är jag över 60 och istället internationell domare för Sverige. Fram till 55 var jag även BWF-domare och under åren har jag dömt 188 internationella turneringar. Bland annat gjorde jag fem raka OS inklusive finalerna från 1992 i Barcelona till 2008 i Beijing. 1992 fick jag dessutom döma den allra första OS-matchen någonsin vilket var hedrande.</p>
<p>Håkan började sin badmintonbana som duktig spelare i unga år. Efter problem med skador valde han att utbilda sig till tränare och så småningom domare.</p>
<p>− Jag upptäckte att jag hade en talang som domare och tänkte att då får jag se världen på det sättet. Och så har det varit. Jag har varit på runt 10 Thomas och Uber Cup-slutspel, 12 VM-tävlingar och 13 All England. Det har varit en fantastisk resa som jag knappt tror att någon annan domare i världen fått vara med om. Jag nådde högsta redan när jag var 26 och höll på med det fram till jag blev 55.</p>
<p><b>Hur såg 2017 ut för dig?</b></p>
<p>− Jag dömde egentligen ganska lite 2017, men jag var bland annat på Swedish Open och har även varit ute på tävlingar som bedömare. I den rollen hjälper jag andra domare att komma igång, är med och hittar talanger och håller kurser och utbildningar.</p>
<p><b>Hur ser den närmaste tiden ut för dig?</b></p>
<p>− Jag ska till EM i Huelva och vara bedömare där. Jag har sagt att jag ska ta det lite lugnare men sett till de senaste veckorna har jag varit och dömt 8 dagar av 14. Jag har varit till Danmark tre gånger på lag-DM där de gillar att kalla in mig. Under våren har jag också varit på Veteran-SM, U17-SM i Skälderviken, SM-semifinal i Halmstad med mera. Jag tycker det är väldigt roligt att ge tillbaka till sporten.</p>
<p><b>Hur påverkar ett sånt här pris ditt fortsatta engagemang som domare?</b></p>
<p>− Jag lägger mig inte ner och dör nu, jag ser fram emot att fortsätta på den nivå jag är. Jag vill också fortsätta vara med att ta fram nya talanger. Det är som sagt hedrande att få ta emot priset, det finns ett par tusen domare i Europa och att just jag får detta är ett bevis på att jag gjort något rätt och varit framgångsrik. Alla kollegor är lite som en extra familj som man träffar när man är ute och reser. Det är inte bara dömandet, det är också kul att komma ut och träffa alla vänner. Gemenskapen inom sporten är stor och den vill jag fortsätta var en del av.</p>
<p><img alt="" src="http://iof1.idrottonline.se/globalassets/asvenska-badmintonforbundet/kommunikation/bilder/fossto2.jpg?w=500&h=292" height="292" width="500" /></p>
<p><em>Bild: Håkan Fossto under Thomas & Uber cup-finalen i Djakarta 1994.</em></p>
  
  <div class="text-gray-400"> Publicerad: 2018-04-15</div>
  

    </main>

</body>

</html>