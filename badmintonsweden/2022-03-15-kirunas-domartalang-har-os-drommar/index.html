<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Kirunas domartalang har OS-drömmar</h1>
  <div class="mb-2 text-xl">Han började sin karriär med en god kopp kaffe i domarstolen under ett seriespel för drygt tre år sedan. Nu blev Kiruna-födde Emil Björnström den yngste av alla SM-domarna i Växjö och siktar längre än så.
  </div>
    <p>Senior-SM i Växjö har avgjorts och redan under fredagens kvalspel fick den lovande domartalangen Emil Björnström en mycket händelserik dag på sin post.<br />– Jag var huvuddomare i alla matcher där det hände något speciellt. Jag har delat ut ett gult kort, sett en spelare skada sig och falla till marken vid matchbollen och sedan lossnade en bit av planen. Så jag känner mig bekväm i stolen nu.</p>
<p>Det fanns dock en tid när han påbörjade sitt dömande med skräckblandad förtjusning och kände sig allt annat än säker i sin sits. Då tog han till en metod som inte riktigt uppskattades bland hans utbildare.</p>
<p>– Jag blev tillsagd ganska snabbt att man inte fick ha med sig en kaffekopp upp i stolen. På den tiden drack jag en slurk av kaffet, väntade ut spelarnas diskussion och tog sedan beslutet om bollen var ute eller inne. Jag var ju annars så nervös och skakade i kroppen så att hela stolen vibrerade, berättar Emil.</p>
<p>Mycket har dock hänt sedan dess och nu har han klarat av sitt andra SM som huvuddomare. Fadäsen med kaffet är glömt sedan länge och han ses nu som en potentiell svensk toppdomare framöver.</p>
<p>– Jag har fått höra från flera i förbundet att jag skulle kunna få börja döma svenska internationella tävlingar. Så jag känner verkligen stödet från många, vilket är väldigt skönt.</p>
<p>Gemenskapen bland domarna är också en faktor som gör att Emil vill fortsätta utvecklas i samma miljö och han har lärt sig mycket av att bara lyssna på de rutinerade domarnas historier från förr.</p>
<p>– Vi går igenom många olika scenarion tillsammans och pratar många gamla minnen om vad som har hänt tidigare för att vara bra förberedda. Det är en skön avslappnad stämning där vi kan lattja lite tillsammans, säger Emil och fortsätter:</p>
<p>– Sedan har vi såklart även extra bra koll på vissa spelare. Framförallt behöver vi veta hur vi ska bemöta spelaren om den gör något för att hålla kontroll över situationen så att vi slipper dra våra kort. Men svenska spelare är generellt sett duktiga på att bete sig bra och det brukar räcka att säga till en gång så skärper dem sig.</p>
<p>Om några år drömmer han om att få döma under ett OS där han samtidigt får sätta sin födelsestad på badmintonkartan.<br />– Jag tycker att det är jättekul att jag från Kiruna och min klubb BMK Fjädern kan vara där jag är idag och kan sikta mot ett OS. Det är ju inte jättemånga svenskar som har fått göra det. Jag drömmer om ett olympiskt spel och kommer arbeta lika hårt som spelarna för att nå dit.<br /><br />Foto: Torbjörn Jansson</p>
<p> </p>
<p> </p>
  
  <div class="text-gray-400"> Publicerad: 2022-03-15</div>
  

    </main>

</body>

</html>