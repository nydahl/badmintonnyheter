<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Nu startar Badmintons kompetenscentrum i Umeå</h1>
  <div class="mb-2 text-xl">Svenska Badmintonförbundet, Umeå universitet och Umeå kommun startar i ett samarbete Badmintons kompetenscentrum. BKC riktar sig till spelare på elitnivå som satsar på dubbla karriärer och vill kombinera elitidrottande med studier på universitet.
  </div>
    <p><em>Bild: Hannes Andersson är nyanställd verksamhetsledare för BKC.</em></p>
<p>Genom nystartade Badmintons kompetenscentrum (BKC) blir det möjligt att satsa fullt ut på sin badminton och samtidigt förbereda sig för livet efter idrottskarriären. BKC riktar sig till spelare som tillhör svensk landslagsnivå eller nivån strax under det. Under våren sker ansökningar till BKC inför terminstarten i höst.</p>
<p>Umeå Universitet/Idrottshögskolan är ett av tre Riksidrottsuniversitet (RIU) i Sverige. RIU är sedan 2015 ett samarbete mellan svensk idrott och utvalda universitet/högskolor.</p>
<p>− Det är mycket glädjande att vår idrott nu kan erbjuda elitaktiva anpassad studiegång och professionell träning även på akademisk nivå. Utöver detta så medför samarbetet även möjlighet till badmintonspecifik forskning, säger förbundschef Tomas Sandö Brandt.</p>
<p>Studenterna vid BKC kommer erbjudas badminton- och fysträning, kostrådgivning, mental rådgivning och tillgång till idrottsmedicinsk expertis. Nyanställd verksamhetsledare för BKC är Hannes Andersson som börjar sin anställning 1 april.</p>
<p>− Det känns verkligen jättekul. Jag har tidigare studerat idrott vid Umeå universitet och har varit en del av Idrottshögskolan där jag kombinerat elitsatsning med studier och jag har bara positiva erfarenheter. Jag kommer leda och planera träningen för BKC-studenterna och vara deras närmsta bollplank i deras elitsatsning. Jag kommer även vara ansvarig för att utveckla verksamheten i stort och samarbeta med regionens föreningar, säger Hannes.</p>
<p>Hannes Andersson tog sin examen från tränarprogrammet vid Umeå universitet våren 2015. Han har tidigare spelat badminton på högsta nationella nivå och bland annat arbetat med fysträning, personlig träning och barn- och ungdomsidrott.</p>
<p>Idrottshögskolan vid Umeå universitet ser fram emot att nyöppnade BKC ska bli en givande miljö där studenterna ska kunna prestera på nationell och internationell nivå.</p>
<p>− Ambitionen är att vi inför höstterminen har 6-8 studenter som är antagna till kompetenscentrumet. Inom denna gemensamma satsning är vi alla eniga om såväl vikten som betydelsen av att skapa en postgymnasial struktur som möjliggör badminton på elitnivå i kombination med akademiska studier, säger Pernilla Eriksson, biträdande föreståndare för Idrottshögskolan.</p>
<p>Ansökan till BKC sker löpande under våren. Allra senast 15 augusti 2018 behöver ansökan vara skickad till <a href="mailto:pernilla.eriksson@umu.se">Pernilla Eriksson</a> på Idrottshögskolan.</p>
<p>För att bli antagen till träningsgruppen för BKC så krävs att du även blir antagen till en utbildning vid Umeå universitet eller Sveriges Lantbruksuniversitet, Umeå. <strong>Sista ansökningsdag för studier är 16 april 2018.</strong></p>
<p><a href="http://www.ih.umu.se/om-idrottshogskolan/nyheter/nyhetsvisning/idrottshogskolan-utokar-sin-verksamhet-med-badmintons-kompetenscentrum--bkc-.cid290848" target="_blank">Läs mer om BKC och Umeå Universitet här</a></p>
<p><a href="http://www.ih.umu.se/visa-intervju/hannes-andersson.cid290822" target="_blank">En längre intervju med Hannes Andersson hittar du här</a></p>
<p><a href="http://www.badminton.nu/Utbildning/gymnasie-ochhogskolestudierforbadmintonspelare/hogskolestudier/">Mer om BKC på Badminton Sweden</a></p>
  
  <div class="text-gray-400"> Publicerad: 2018-03-22</div>
  

    </main>

</body>

</html>