<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Badminton Sweden Nyhetsarkiv</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Amanda &amp; Clara på samma planhalva</h1>
  <div class="mb-2 text-xl">Ett samarbete som ger mersmak! Landslagsspelarna Amanda Högström och Clara Nistad är på väg att finna varandra i damdubbel. Samtidigt satsar båda även på mixed.
  </div>
    <p><em>Bilden ovan: Amanda Högströms och Clara Nistads damdubbelsatsning är på väg att ge resultat. Foto: BWF.</em></p>
<p>Det har hittills varit en minst sagt omväxlande säsong för både Amanda och Clara. Olika omständigheter har lett till att de nu spelar damdubbel ihop, något som absolut inte var aktuellt för bara några månader sedan.</p>
<p>Amanda var inställd på att fortsätta sin mixedsatsning även efter det att mångåriga partnern Nico Ruponen bestämt sig för att sluta sin internationella badmintonkarriär. Ny mixedpartner för Amanda blev irländaren Scott Evans, och samarbetet började bra i höstas med ett antal goda tävlingsresultat och spel på hög nivå.</p>
<p>Clara såg fram emot ett fortsatt framgångsrikt damdubbelsamarbete med Emma Wengberg, och en ny satsning i mixed med Richard Eidestedt. Men med kort varsel bestämde sig Emma för att sluta tävla på internationell nivå.</p>
<p>- Då började Clara och jag tala om att försöka spela ihop. En härlig möjlighet för mig! Jag har en tid känt att jag skulle vilja testa att spela damdubbel igen. Mina inhopp i damdubbel i Badmintonligan har gett mersmak, berättar Amanda.</p>
<p>De bestämde sig för att testa en tävling ihop, och testet utföll så väl att de ska spela ihop minst fram till sommaren. Förhoppningsvis ännu längre.</p>
<p>- Vi vill satsa ordentligt ihop. Allra helst nå OS 2020, säger Clara.</p>
<p>- Det vore en dröm att kvalificera sig till OS, förklarar Amanda. Då gäller det att vi utvecklar vårt spel, samtidigt som min kropp, särskilt knät, håller för den tuffare påfrestning som damdubbelspel innebär.</p>
<p>Båda två är hittills klart nöjda med samarbetet, även om resultaten varit lite upp och ned. Bäst gick det i Italien International i december, där Amanda/Clara kom till semifinal. I den tävlingen var även Emma Karlsson/Johanna Magnusson i semifinal, så det var sammantaget en mycket bra tävling för det svenska landslaget.</p>
<p>- Amanda och jag kompletterar varandra väl och jag känner att vi har en rejäl utvecklingspotential, tycker Clara.</p>
<p>Amanda håller med.</p>
<p>- Vi har båda bra driv, är målmedvetna och har nödvändigt tålamod i vårt spel. Samtidigt kan vi förbättra mycket, inte minst serve och servereturer. Jag måste också bli starkare från bakplan, särskilt förbättra smashen.</p>
<p>Båda känner att de utvecklas kontinuerligt av träningen på Eurocenter i Uppsala och det internationella tävlandet.</p>
<p>- Jag har blivit både starkare och snabbare, vilket behövs i damdubbel där många dueller är väldigt långa och tuffa. Mina två och ett halvt års heltidssatsning på badminton ger resultat, berättar Clara.</p>
<p>Damdubbelspelet betyder att Amanda får vänja sig vid en ganska annorlunda träning jämfört med de senaste säsongerna.</p>
<p>- Efter alla år med mer renodlad mixedträning så är det stimulerande att träna damdubbel, att träna att täcka en så mycket större del av banan. Det är nödvändigt, ska jag kunna konkurrera i damdubbel krävs det att jag blir fysisk starkare, säger hon.</p>
<p>Amanda och Clara har ett digert tävlingsprogram framför sig. Nu efter trettonhelgen startar de med spel i Thailand Masters, följt av spel i Swedish Open i Lund den 18-21 januari. I SWOPEN är för övrigt Clara titelhållare – hon vann damdubbeln i Lund förra året ihop med Emma.</p>
<p>- Amanda och jag har fått en tuff lottning, men vi ska gör allt för att försöka gå långt. Det är verkligen inspirerande att spela hemma i Sverige, säger Clara.</p>
<p>Efter SWOPEN väntar bland annat Lag-EM i ryska Kazan i februari, individuella EM i Spanien i april, och förhoppningsvis även VM i Kina i månadsskiftet juli-augusti.</p>
<p>För Clara väntar också mycket mixedspel ihop med Richard Eidestedt.</p>
<p>- Vårt mixedspel blir bättre hela tiden och jag känner att mixeden utvecklar mig mycket. Det är också positivt för mitt damdubbelspel, säger Clara.</p>
<p>För Amanda är läget i mixed mer osäkert. Det beror på att Scott Evans för någon månad sedan tråkigt nog bestämde sig för att inte längre satsa internationellt.</p>
<p>I tävlingen i Thailand spelar Amanda mixed med fransmannen Julien Maio, men det samarbetet är bara temporärt. Sökandet efter en ny permanent mixedpartner går vidare - ett sökande som Amanda gör ihop med förbundskaptenen Anders Kristiansen.</p>
<p>- Jag har min spetskompetens i mixed så jag hoppas verkligen att det löser sig. Men det är svårt att hitta en ny bra partner mitt i säsongen, säger Amanda.</p>
<p>Men trots allt tycker Amanda att det mesta under säsongen har varit positivt.</p>
<p>- Visst har det varit tufft, med i stort sett allt nytt. Men det är jättekul med damdubbeln med Clara, och jag känner att det är nyttigt att testa nya saker, säger Amanda.</p>
  
  <div class="text-gray-400"> Publicerad: 2018-01-06</div>
  

    </main>

</body>

</html>