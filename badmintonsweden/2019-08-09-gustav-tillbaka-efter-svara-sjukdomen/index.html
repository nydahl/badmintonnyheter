<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Badminton Sweden Nyhetsarkiv</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Gustav tillbaka efter svåra sjukdomen</h1>
  <div class="mb-2 text-xl">Gustav Björkler kommer alltid att komma ihåg onsdagen den 7 augusti 2019. Det var dagen då han blev friskförklarad från blodsjukdomen MDS, fick sluta med medicinerna och slapp alla restriktioner. Äntligen kan han återgå till det vanliga livet…
  </div>
    <p><em>Bilden ovan: Gustav Björkler på väg in till hemmahallen Sportarenan i Frölunda, där han nu äntligen kan delta på de ordinarie träningarna. Foto: Jonathan Falck.</em></p>
<p>Vi möts dagen efter att Gustav Björkler, 17 år, en av landets mest lovande spelare, fick det glädjande och efterlängtade beskedet.</p>
<p>Det var slutet på ett minst sagt omtumlande år för Frölundaspelaren. Han märkte redan i början av sommaren 2018 att något inte stod rätt till i kroppen. Han blev enormt trött när han tränade och fick stora blåmärken bara av att dyka i havet.</p>
<p>Tillsammans med sin pappa Patrik gick han till vårdcentralen, där läkarna konstaterade att hans blodvärden var mycket låga. Det blev vidare färd direkt till Östra sjukhuset i Göteborg. Efter månader av provtagningar kunde läkarna konstatera att Gustav drabbats av den mycket ovanliga blodsjukdomen MDS (Myelo Dyplastiskt Syndrom).</p>
<p>Sjukdomen påverkar benmärgens förmåga att producera blodceller; både röda (påverkar syreupptagningsförmågan), vita (avgörande för immunförsvaret) och trombocyter (koagulering).</p>
<p>Botemedlet var en stamcellstransplantation i slutet av januari. Efter en första vecka då Gustav fick cellgifter genomgick han sedan själva transplantationen – en blodtransfusion där han fick stamceller från en anonym donator.</p>
<p>Transplantationen skedde på Östra sjukhuset. Där var sedan Gustav isolerad i en och en halv månad, för att minimera infektionsrisken under tiden som immunförsvaret långsamt byggdes upp igen.</p>
<p>Under den här tiden fick han enbart träffa sjukhuspersonalen, närmaste familjen och sin flickvän Johanna Magnusson, landslagsspelaren från Aura i Malmö.</p>
<p>– Alla som skulle besöka mig var tvungna att duscha och skrubba sig som inför en operation. Alla kläderna måste varit tvättade i minst 60 grader, berättar Gustav.</p>
<p><strong>Hur var livet för dig i rummet på Östra sjukhuset?</strong></p>
<p>– I början mådde jag inte så bra på grund av cellgiftsbehandlingen, men sedan blev det bättre. Det var ett liv fyllt av rutiner. Det var dusch varje dag, insmörjning av kroppen, skolarbete, träning, läsning och så tittade jag på filmer. Det var helt OK.</p>
<p>Gustav tränade varje dag. I rummet hade han en motionscykel, en balansplatta, gummiband för styrketräning och en yogamatta.</p>
<p>I mars fick Gustav äntligen lämna sjukhuset och flytta hem.</p>
<p>– Det var verkligen en härlig känsla att få sova i min egen säng, säger han.</p>
<p>Men hans liv var ändå mycket speciellt ända tills den 7 augusti. Inomhus fick han bara umgås med familjen, han kunde inte gå i skolan utan fick studera hemma. Han medicinerade dagligen och tre gånger i veckan åkte han till sjukhuset för att kontrollera blodvärdena.</p>
<p>Ganska snart kunde han dock börja träna badminton. Men i en nästan tom hall. Han fick endast vara i hallen med familjemedlemmar; några andra fick inte vara i hallen på grund av infektionsrisken.</p>
<p>Här fick Gustav verkligen nytta av sin pappa Patrik, inte bara ordförande och tränare i Frölunda utan också före detta elitspelare, och äldre brodern August, även han elitspelare.</p>
<p>Tillsammans hyrde de hela badmintonhallen i Askim på morgnarna och tränade där alldeles ensamma.</p>
<p>– Det var en fantastisk känsla första gången jag stod på banan igen. Det kändes skönt, en bekräftelse på att jag var på rätt väg, berättar Gustav.</p>
<p>– Men jag var ganska svag i kroppen och fick mycket träningsvärk i början.</p>
<p>Gustav kunde också träffa andra utomhus och till exempel löpträna och spela golf. Styrketräningen däremot har han skött hemma i källaren.</p>
<p>Under tiden har han kämpat på med skolarbetet. Han har gått första året av fyra på RIG på Katrinelundsgymnasiet i Göteborg. Han är självfallet lite efter med studierna, men är nöjd med att klarat tre ämnen under vårterminen: matematik, svenska och engelska.</p>
<p>– Det mest jobbiga har varit att alla andra har fått anpassa sig till mig, mina behov och tider. Mina föräldrar har kört mig överallt, och vi har inte kunnat ha andra människor hos oss.</p>
<p>Men restriktionerna och försiktigheten har gett resultat. Gustav har klarat sig undan infektioner, vilket har hjälpt honom att återhämta sig fortare än någon hade vågat hoppas på.</p>
<p>Och från och med nu kan Gustav leva precis som vi andra. Han är friskförklarad, han slipper mediciner (som han tagit för att förebygga virus- och bakterieinfektioner) och restriktioner. Nu kan han börja skolan igen, promenera på stan, gå in i affärer, äta på restaurang och dessutom vilken mat han vill.</p>
<p>– Det var en enorm frihetskänsla att få beskedet. Och en lättnad förstås. Samtidigt är det nästan lite svårt att ta in beskedet.</p>
<p>I onsdags kväll tränade han för första gången på ett drygt halvår med de vanliga träningskompisarna i Frölunda.</p>
<p>– Det var så kul, men samtidigt lite läskigt. Jag kände det nästan som om jag gjorde nåt fel, nåt som jag inte borde…</p>
<p><strong>Hur har sjukdomen och det här året påverkat dig?</strong></p>
<p>Gustav funderar en stund innan han svarar:</p>
<p>– Ganska mycket tror jag. Jag vet nu hur viktigt det är att vara glad och tacksam för det man har och inte ta allt för givet. Jag tycker också att jag blivit mjukare och mer omtänksam. Jag är oerhört tacksam för livet.</p>
<p>– Jag har också blivit mentalt starkare, mer målmedveten, extra motiverad att träna och satsa på badminton. Jag vill ta vara på tiden, fokusera och försöka bli så bra som jag bara kan.</p>
<p>Gustavs snabba återhämtning har gjort att han snart spelar sin första tävling efter det långa uppehållet, Danish Junior Cup den 23-25 augusti. Därefter blir det två andra juniortävlingar på Irland och i Belgien innan han spelar Junior-VM i ryska Kazan den 30 september till 13 oktober.</p>
<p>– Under hela sjukdomsperioden har jag hoppats på att kunna delta och bli uttagen till Junior-VM. Det känns speciellt, säger han.</p>
<p>I höst satsar han på spel i singel och mixed. Herrdubbel får i nuläget stå tillbaka. I mixed återförenas Gustav med Edith Urell, Fyrisfjädern. De har tidigare nått många framgångar ihop i mixed. Till exempel vann de 8-nationers i U15, och sedan 6-Nationers i U17, en av de sista tävlingar som Gustav spelade innan han blev sjuk.</p>
<p>Förutom juniortävlingar kommer Gustav även att spela seniortävlingar och så förstås Badmintonligan med sitt Frölunda. Och så blir det träning, massor av träning. I princip två gånger per dag.  Han gläder sig åt att konditionen faktiskt redan är bättre än någonsin.</p>
<p>– Men jag måste lära om lite i singel. Under tiden när jag inte mådde bra la jag mig till med ett speciellt spel för att orka. Jag ”fuskade” lite, sprang inte så mycket utan försökte lita på mitt spelsinne och avgöra bollarna snabbt .</p>
<p>– Nu måste jag hitta tillbaka till ett riktigt singelspel. Jag vet att jag egentligen orkar, men det tar lite tid att vänja sig.</p>
<p>Vissa vardagssaker tar också sin tid. Gustav måste vaccinera sig igen. Mot i princip allt…</p>
<p>– Cellgifterna har raderat ut allt, till och med alla sprutor jag fick som bebis, säger han. </p>
  
  <div class="text-gray-400"> Publicerad: 2019-08-09</div>
  

    </main>

</body>

</html>