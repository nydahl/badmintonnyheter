<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Svenskt silver i Veteran-VM</h1>
  <div class="mb-2 text-xl">Det blev silver i mixedubbel 45 för Patrik Björkler och ungerska Csilla Forian när Veteran-VM avslutades under söndagen. Läs här Peter Baezas och Nils Carlsons avslutande rapport från Kochi i Indien.
  </div>
    <p><em>Bilden ovan: Prispallen på mixeddubbel 45. Till höger silvermedaljörerna Patrik Björkler och Csilla Forian. Till vänster bronsmedaljörerna Stefan Edvardsson och danska Hanne Linda Bertelsen. Foto: Johan Widoff.</em></p>
<p>Patrik Björkler i par med ungerska Csilla Gondane Forian var ende svensk i Veteran-VM:s finalspel. För motståndet stod det mycket meriterade engelska paret Nick Ponting och Julie Bradbury. Nick var rankade etta i världen i mixeddubbel under 1993 och vann All England 1994 tillsammans med Joanne Goode som då hette Wright. Julie kom två i mixed i All England 1996 tillsammans med Simon Archer och besegrade då svenskparet Jan-Eric Antonsson/Astrid Crabo i semifinalen. Två före detta världsstjärnor med andra ord.</p>
<p>Men även om Csilla och Patrik inte riktigt har lika digra meritlistor i mixeddubbel så har även de spelat på internationell toppnivå och deras spel fram till finalen har varit mycket stabilt med klara segrar i två raka set. Så vi hade på känn att en tuff kamp vankades och många av svenskarna hade bänkat sig på läktaren för att heja på.</p>
<p>Första set blev mycket jämnt och vägde fram och tillbaka med enstaka poängs ledning för endera sidan fram till 17 lika. Viss irritation uppstod då Csilla upprepade gånger blev dömd för fel på sin långa serve. Ponting var inte sen att utnyttja detta genom att gå mycket hårt på de korta servereturerna i slutet av setet. Rutinerat att utgå från att Csilla inte ville riskera att bli bortdömd igen i ett avgörande läge. Vinst i första för det engelska paret med 21-18. Även andra set var jämnt fram till 11-11 då Patrik och Csilla gjorde några enkla misstag och till slut förlorade med 14-21.</p>
<p>Vi gratulerar till silvret och summerar den svenska medaljskörden till ett silver och sju brons. Fler medaljer än senast det begav sig på hemmaplan i Helsingborg då det blev totalt fem medaljer (två silver och tre brons).</p>
  
  <div class="text-gray-400"> Publicerad: 2017-09-17</div>
  

    </main>

</body>

</html>