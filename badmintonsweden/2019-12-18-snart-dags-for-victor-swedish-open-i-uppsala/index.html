<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Snart dags för Victor Swedish Open i Uppsala</h1>
  <div class="mb-2 text-xl">Nu är det mindre än en månad kvar till att Victor Swedish Open går av stapeln. Tävlingen som arrangerats sedan 1956 flyttar i år från Malmö till IFU-Arena i Uppsala.
  </div>
    <p><em>Bild: Moa Sjöö/Clara Nistad är ett av Sveriges hopp i Victor Swedish Open. </em></p>
<p>Tävlingen som spelas 16-19 januari, är i år ett samarrangemang mellan Badminton Sweden, Arena Hotellet och IFU Arena, med Stefan Sjöö som projektledare. Prissumman ligger på 10.000 USD och tävlingsnivån är s k ”International Series”, vilket är den näst högsta nivån för tävlingar på BEC-touren.</p>
<p>– Victor Swedish Open är Sveriges största internationella badmintontävling och en betydelsefull mötesplats för alla badmintonintresserade i Sverige, säger Stefan Sjöö, projektledare för arrangemanget.</p>
<p>Turneringen blir i år extra viktig för spelare som jagar en OS-plats. Anmälningslistan är ännu inte officiell men turneringen kan redan nu avslöja att flera duktiga spelare från bland annat Japan, Indien, Kinesiska Taipei och Danmark kommer till Sverige och IFU-Arena.</p>
<p>Från Sverige kommer många spelare att delta, både etablerade landslagsspelare och lovande yngre talanger får chansen att mäta sig mot tufft internationellt motstånd.</p>
<p>Svenska singelspelaren Felix Burestedt och dubbelparet Emma Karlsson/Johanna Magnusson kommer att tillhöra favoriterna i sina klasser och slåss om viktiga rankingpoäng i racet mot OS-kvalificering. Men även Moa Sjöö/Clara Nistad, som de senaste månaderna avancerat snabbt på världsrankingen (nu plats 70), utmanar om pallplatserna i turneringen.  </p>
<p>Victor Swedish Open, som länge varit en omtyckt tävling bland de internationella spelarna, siktar i år på att vässa sitt koncept ytterligare.</p>
<p>– I år har vi som mål att bli en av de tre tävlingar på Europatouren som spelarna uppskattar allra mest, säger Stefan Sjöö.</p>
<p>Ett annat mål för årets upplaga är att locka mer publik till matcherna. Siffran man siktar på att nå är 2500 besökare över fyra dagar.</p>
<p>– Vi hoppas att det kommer badmintonintresserade från hela landet, men inte minst från Mälardalen och Stockholm, säger Stefan Sjöö.</p>
<p>Ordinarie pris för en tävlingsbiljett är 200 kr, då ingår inträde till samtliga matcher den 16-19 januari. En dagsbiljett kostar 100 kr. Badminton Sweden har dock tagit fram ett specialerbjudande till alla badmintonföreningar i landet där man får möjlighet att se hela turneringen för 100 kr per person.  </p>
<p>Det finns även fina erbjudanden för boende i Uppsala under turneringen. Läs mer om det på <a href="https://eventarenan.se/">sajten för Victor Swedish Open</a>.</p>
<p>Samtidigt med tävlingen anordnar Badminton Sweden även två större utbildningsaktiviteter i IFU-Arena – bland annat är det startskott för den nya Topptränarutbildningen som under helgen genomför sitt första kurstillfälle.  </p>
<p>Är du intresserad av att jobba som volontär på Victor Swedish Open, t ex som linjedomare eller övrig funktionär? Hör av dig till Stefan Sjöö på <a href="mailto:stefan@consulterna.se">stefan@consulterna.se</a>.</p>
  
  <div class="text-gray-400"> Publicerad: 2019-12-18</div>
  

    </main>

</body>

</html>