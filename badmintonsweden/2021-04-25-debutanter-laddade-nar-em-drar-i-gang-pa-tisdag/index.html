<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Debutanter laddade när EM drar i gång på tisdag</h1>
  <div class="mb-2 text-xl">När Europeiska Mästerskapen drar i gång gör fyra av fem svenska deltagare EM-debut.  EM spelas 27 april - 2 maj med start för svenska spelarna på onsdag. En härlig vecka väntar med många matcher på högsta nivå för alla badmintonfans att följa.
  </div>
    <p>När det 28:e Europeiska mästerskapet närmar sig kan det bli premiärnerver för flera i den svenska truppen. Det är endast herrsingelspelaren Felix Burestedt som tidigare varit med i ett liknande sammanhang, övriga svenska spelare gör sitt första stora individuella seniormästerskap. De väntar nu med stor spänning på att få mäta sina krafter mot den absoluta europaeliten och ta klivet ut på kontinentens främsta badmintonscen.</p>
<p>En av debutanterna i ukrainska huvudstaden Kiev är Rebecca Kuhl som nu verkligen längtar efter att tävla och få svar på vad all hård träning gett för resultat.</p>
<p>- Det ska bli jättekul och jag är supertaggad. Vi är ju i Kiev hela fyra dagar före tävlingsstart och får förutom träningspassen bara gå kortare promenader utanför hotellrummen. Man hinner bli otroligt sugen på att bara få komma ut till banan och äntligen börja spela. Mitt drömscenario är att jag lyckas skrälla mig till någon seger och göra det som ingen har förväntat sig, säger hon. Rebecca har en tuff match inledningsvis där hon möter den trefaldiga holländska mästarinnan Gayle Mahulette. Inför debutmatchen har hon tränat på flera delar av sitt spel som hon tror kommer bli viktiga i kampen om att ta sig vidare till nästa omgång.</p>
<p>- Jag måste spela med säkerhet, men ändå våga ligga på. Därför har jag och Oliver tränat mycket på att spela långa dueller och hitta en bra rytm. Det handlar om att inte avgöra för fort, men heller inte bli för passiv. En bra balans i spelet och att utnyttja min snabbhet kommer nog att bli det viktigaste, förklarar Rebecca.</p>
<p>I mixedkategorin finns Sverige representerat av paret Melker Zickerman Bexell och Tilda Sjöö. Även de tar del av den stora EM-cirkusen för första gången och kommer verkligen få ta sig an det europeiska toppmotståndet. Paret har nämligen fått svårast tänkbara lottning och behöver göra en insats utöver det vanliga om de ska ha en chans att bräcka sjätteseedade ryska konstellationen Rodion Alimov och Alina Davletova. Melker ser trots allt positivt på den svåra utmaningen.</p>
<p>- Det kommer bli riktigt kul att få möta ett så bra motstånd med tanke på att det i princip saknas bra mixedpar i Sverige. Sen hoppas jag att vår träning där vi framför allt blivit bättre på att röra oss mer som ett par och hitta rätt i vår positionering även ska funka bra i tävlingen. För oss handlar det nog främst om att lära oss och ta in allt vi kan från den här turneringen. Det är ju inte riktigt än som vi ska vara bäst, menar Melker.</p>
<p> På listan över EM-debutanter finns även den tidigare SM-segrarinnan Ashwathi Pillai som ännu inte vet vem hon kommer att ställas mot i den första rundan. Det avgörs i en drabbning mellan slovenskan Petra Polanc och engelskan Freya Redfearn. Skulle det bli Redfearn så har Ashwathi ett fint resultat i färskt minne då hon besegrade engelskan under kvalet till Lag-EM i höstas, vilket förhoppningsvis kan upprepas om hon får chansen att möta henne igen.</p>
<p>    På herrsingelfronten finns som bekant den mest rutinerade pjäsen i den svenska truppen i form av Felix Burestedt. Inte heller Felix har kännedom om vem han kommer att få möta i början av sin EM-resa. Det blir till att invänta resultatet från en inledande match där israelen Misha Zilberman ställs mot spanjoren Luis Enrique Penalver. Sveriges förbundskapten Oliver Pongratz tror dock oavsett utgången i det mötet att Felix tar sig vidare.</p>
<p>-Jag tycker att Felix har sett hundra procent fokuserad ut och hans kropp känns redo för det här mästerskapet. Därför är jag övertygad om att han ska ta sig förbi den första omgången, säger Pongratz och fortsätter med en snabb kartläggning av de övriga spelarnas chanser:</p>
<p>-Ashwathi har också en fin möjlighet att ta sig vidare om hon håller ihop sitt spel. För Rebeccas del så kommer det bli riktigt tufft och det gäller att hon lyckas hålla sitt fokus hela tiden. Där behöver vi en topprestation för att det ska gå vägen. Sedan har vi mixeden där det blir galet svårt, Melker och Tilda behöver en superdag för att lyckas vinna den inledande matchen. Men vi får med oss mycket erfarenhet och det är den här typen av högklassiga matcher som vi är här för, menar Pongratz.</p>
<p>För att se alla matcher och heja fram Felix, Rebecca, Ashwathi, Tilda och Melker till härliga framgångar kan ni följa länken till Badminton Europe TV:</p>
<p><a href="https://www.badmintoneurope.tv/en-int/playerpage/577605">https://www.badmintoneurope.tv/en-int/playerpage/577605</a></p>
<p>Se EM-lottning och resultat via följande länk:</p>
<p><a href="https://bwf.tournamentsoftware.com/sport/draws.aspx?id=2A10DA8B-3B2F-4FBD-8B22-7722FA005F56">https://bwf.tournamentsoftware.com/sport/draws.aspx?id=2A10DA8B-3B2F-4FBD-8B22-7722FA005F56</a></p>
<p>Reportage och foton läggs ut löpande i Badminton Europes <a href="https://www.facebook.com/badmintoneurope/">facebookgrupp</a>.</p>
  
  <div class="text-gray-400"> Publicerad: 2021-04-25</div>
  

    </main>

</body>

</html>