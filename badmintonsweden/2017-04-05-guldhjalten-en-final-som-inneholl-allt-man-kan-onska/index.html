<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Guldhjälten: ”En final som innehöll allt man kan önska”</h1>
  <div class="mb-2 text-xl">Efter en gastkramande final som togs till Golden set kunde Nico Ruponen och Rickard Eidestedt spela hem guldet till Fyrisfjädern.− Det är svårt att beskriva känslorna, säger Nico Ruponen som vann tre matcher av tre möjliga.
  </div>
    <p><em>Bild: Nico Ruponen skriker ut sin glädje under mixeddubbeln tidigt i finalen. Foto: Torbjörn Jansson.</em></p>
<p>Finalen i Solnahallen utvecklade sig till en riktig rysare. Kista tog ledningen med 3-1 innan Fyrisfjädern kunde påbörja upphämtningen och spela hem guldet i Golden set. Rickard Eidestedt var den som till sist kunde panga in matchbollen i den avgörande herrdubbeln.</p>
<p>− Det känns fantastiskt, men jag är också lite trött känner jag. Det är en otrolig anspänning att gå in med kniven på strupen. Först vid 3-1 då vi vet att vi måste vinna för att vara kvar i matchen, sen gör tjejerna (Högström/Fabekke) 3-3 och då känner vi att vi inte vill släppa matchen, säger han.</p>
<p>Det blev också en svettig afton för dubbelkollegan Nico Ruponen som fick spela tre matcher (Mixeddubbel och två gånger herrdubbel) och kunde gå segrande ut samtliga.</p>
<p>− Det är svårt att beskriva känslorna. Vi har en final som innehåller allt man kan önska sig. Vi ligger under hela vägen, lyckas vända och tar det till ett Golden set där vi vinner. Det innehöll 155 procent dramatik, det var extremt skönt att komma ut vinnande ur den kampen, säger han.</p>
<p>Amanda Högström satte även hon ett starkt avtryck i matchen med seger i två matcher som både gick till fem set. Först mixeddubbelseger tillsammans med Nico Ruponen och senare en seger i den damdubbel som tog matchen till Golden set.</p>
<p>− Det känns fantastiskt kul att vi kan ta hem det här. Och det är klart att det känns speciellt när alla ens matcher blir så avgörande och vi kunde vinna efter golden set, säger en jublande glad Amanda Högström efter att ha hissat pokalen med laget.</p>
<p>Finalen handlade liksom delar av säsongen om kamp och vilja menar Amanda Högström.</p>
<p>− Det har gått trögt under bitar av säsongen. Semifinalen var ingen lätt match, utan vi har verkligen fått kämpa för att ta oss hit. Det såg mörkt ut ett tag idag, men vi visar att vi är starka när det gäller.</p>
<p>Lagledare Peter Kapetz var skakad men lycklig efter att ha coachat hem sitt första SM-guld genom en intensiv match.</p>
<p>− Jag är otroligt lättad och extremt glad. Det var en jäkla pärs. Svinjämnt och extremt spännande. Publiken fick se en riktigt tät och välspelad final, säger han.</p>
<p><b>Vad vägde över till er fördel idag?</b></p>
<p>− Jag får lyfta fram lagprestationen. Vi ligger under och lyckas ändå vända. Det var mycket press på de två dubbelmatcherna där och sen att vi kunde avgöra i Golden set. En riktigt bra lagprestation, det är det som avgör en lag-SM final.</p>
<p>En av de stora matchhjältarna, Nico Ruponen, vill också han lyfta fram lagspelet.</p>
<p>­− Alla lagmästerskap är det jag tycker är roligast. Att få vinna med det här kompisgänget och kunna ta hem guldet till alla som supportat oss, det är en bra känsla, säger han.</p>
<p><a href="https://www.youtube.com/watch?v=BkAdIYA8Kk8" target="_blank">Se webb-tv-sändningen av matchen här</a></p>
<p><a href="http://www.eltok.net/sb/tournament/show/415" target="_blank">Matchfakta i siffror hittar du här</a></p>
  
  <div class="text-gray-400"> Publicerad: 2017-04-05</div>
  

    </main>

</body>

</html>