<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Täta och tuffa semifinaldueller</h1>
  <div class="mb-2 text-xl">Fördel Påvelund mot Fyrisfjädern. Men helt jämnt mellan Umeå och Halmstad. Det blev resultatet i de första två semifinalerna i Badmintonligan. Returmötena lovar att bli något alldeles extra.
  </div>
    <p><em>Bilden ovan: Umeås duktiga danska Michelle Skødstrup fortsätter att dominera i Badmintonligan. I 3-3-matchen mot Halmstad vann hon återigen damsingel och även damdubbel med Klara Johansson.</em></p>
<p>Badmintonligans innevarande säsong bjuder på idel tuffa och sevärda matcher. Måndagskvällens semifinaler var inget undantag. Tvärtom. Det var högkvalitativ badminton, och många matcher kunde ha gått åt vilket håll som helst.</p>
<p>Mötet i Uppsala mellan hemmalaget Fyrisfjädern och den starka nykomlingen Påvelund svängde gång på gång. Fyrisfjädern, som saknade sin första herrsingelspelare Victor Svendsen på grund av ryggskada, fick ändå en bra start. Först vann Julia Dawall Jacobsen mot Line Christophersen i en mycket bra match, och sedan överraskade herrdubbelparet Richard Eidestedt/Melker Z-Bexell genom en meriterande seger mot Frederik Colberg/Magnus Sahlberg. Det betydde 2-1 till Fyrisfjädern, och hemmalaget hade vind i seglen.</p>
<p>Men sedan svängde det. Framför allt för att Påvelunds Christian Lind Thomsen i HS2 trots 7-10-underläge i femte och avgörande set mot Henri Hurskainen vände och vann med 11-10.</p>
<p>Och genom segrar i efterföljande damdubbel och mixed vann till slut Påvelund matchen med 4-2.</p>
<p>– Otroligt skönt att ta hem det trots den knackiga starten. Christian har aldrig tidigare vunnit mot Henri, så den segern kom verkligen lägligt, säger Mattias Borg, lagledare för Påvelund.</p>
<p>– Nu har vi skaffat oss ett bra utgångsläge inför returen på hemmaplan i Göteborg. Det är en stor skillnad att bara behöva nå 3-3 jämfört med att vinna.</p>
<p>Henri Hurskainen, spelande lagledare för Fyrisfjädern, var av förklarliga skäl inte nöjd med resultatet.</p>
<p>– Det känns verkligen surt. Så tråkigt både för egen del och för laget att jag inte kunde täta till och vinna min singel när både damsingeln och herrdubbeln gått vår väg, säger han.</p>
<p>– Vi har också haft en besvärlig uppladdning med Victor skadad, och med flera andra spelare som har dragits med skavanker och precis kommit tillbaka i träning.</p>
<p><strong>Vad ska ni göra för att vinna i Påvelund och därmed tvinga fram ett Golden set-avgörande?</strong></p>
<p>– Det krävs toppmatcher av alla. Framför allt tror jag att vi måste ta båda herrsinglarna för att kunna vinna fyra matcher. Men det kan absolut gå, säger Henri.</p>
<p>I den andra semifinalduellen spelade Umeå-Halmstad 3-3. I den matchen saknade Halmstad sin singeletta Felix Burestedt, som är ryggskadad. Men Rasmus Messerschmidt vikarierade väl i herrsingel 1 och vann med 3-1 i set mot Umeås Gabriel Ulldahl.</p>
<p>I HS2 vann däremot Umeås Albin Hjelm mot Filip Suwanphingkha, som tvingades ge upp i fjärde set efter att han trampat snett och stukat foten.</p>
<p>Sedan var som vanligt Umeås Michelle Skødstrup oerhört stark. Hon vann både damdubbeln med Klara Johansson och sedan damsingeln. Michelle är obesegrad i damsingel i årets liga.</p>
<p>– Hon är en fantastiskt duktig spelare, säger Umeås lagledare Kenneth Forsberg. Vår mixed med Gabriel och Klara gör också en fin match trots förlusten. Starkt att ta matchen till fem set och vara så nära.</p>
<p>– När Felix var borta hoppades jag på vinst, men 3-3 är också ett OK resultat. Det gäller för oss att göra det än lite bättre i returen i Halmstad.</p>
<p>Till returen nästa måndag den 1 april hoppas Halmstad ha tillbaka Felix Burestedt i laget.</p>
<p>– Ja, Felix skadade sig för två veckor sedan och med ytterligare en veckas vila tror jag att han kan komma till spel, säger Niclas Rosengren, lagledare i Halmstad.</p>
<p>– Vi tror på fullsatt i hemmahallen i Halmstad och ska göra allt för att försöka avgöra med en vinst med 4-2.</p>
<p>Här hittar du samtliga resultat i semifinalduellernas första matcher:</p>
<p><a href="https://www.scoreboardlive.se/tournament/show/684">Fyrisfjädern-Påvelund 2-4</a></p>
<p><a href="https://www.scoreboardlive.se/tournament/show/686">Umeå-Halmstad 3-3</a></p>
<p>Måndag den 1 april spelas returmatcherna:</p>
<p>Kl 18.00 Påvelund-Fyrisfjädern</p>
<p>Kl 18.30 Halmstad-Umeå</p>
<p>För Påvelund räcker det med 3-3 för att vara klara för SM-finalen den 13 april. Fyrisfjädern måste vinna med minst 4-2 för att tvinga fram ett Golden set.</p>
<p>Blir det oavgjort också i den andra matchen mellan Halmstad-Umeå blir det Golden set även där.</p>
<p>Har du inte möjlighet att vara på plats kan du se alla matcher i direktsändning. <a href="https://solidsport.com/badmintonswe/livestreams">Gå då in på Solidsport.</a> Allt du behöver göra är att skapa ett kostnadsfritt konto.</p>
<p><a href="http://www.badmintonligan.se/">Allt om Badmintonligan, samtliga resultat och aktuell tabell hittar du på vår specialsajt.</a></p>
  
  <div class="text-gray-400"> Publicerad: 2019-03-25</div>
  

    </main>

</body>

</html>