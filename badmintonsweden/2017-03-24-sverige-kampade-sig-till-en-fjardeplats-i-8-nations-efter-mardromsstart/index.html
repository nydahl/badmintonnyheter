<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Sverige kämpade sig till en fjärdeplats i 8-nations efter mardrömsstart</h1>
  <div class="mb-2 text-xl">Efter en minst sagt stökig inledning på sin resa till Belgien kunde U15-landslaget trots allt stå för en fin prestation som räckte till fjärdeplats på 8-nations.
  </div>
    <p style="margin-bottom: 0cm;">Motgångarna började redan på Arlanda för det unga landslaget som bestod av spelare födda 2002 och 2003. Istället för att kunna spela in sig i tävlingshallen i Herstal fick laget spendera en natt på hotell vid Arlanda på grund av försenat flyg.</p>
<p style="margin-bottom: 0cm;">Förseningen ner till Belgien gjorde också att Sverige missade den schemalagda tiden för mötet med Danmark som var den första gruppspelsmatchen. I samråd med de andra nationerna kunde man dock se till att skjuta fram schemat och Sveriges slapp därmed lämna walk over.</p>
<p style="margin-bottom: 0cm;">Men det var under allt annat än perfekta förutsättningar som svenskarna tog sig till den inledande matchen mot Danmark. Efter uppstigning klockan 04 på morgonen och flygresa till Bryssel via Kastrup anlände Sverige till arenan precis i tid för match.</p>
<p style="margin-bottom: 0cm;">Sämre uppladdning mot Europas bästa U15-landslag får man leta efter och visst speglade det sig i resultatet. Sverige förlorade med 0-9 utan att lyckas ta ett enda set.</p>
<p style="margin-bottom: 0cm;">Men de viljestarka svenskarna lät sig inte nedslås. Istället gjorde man sitt bästa för att ladda om batterierna och även om tröttheten lyste igenom hos flera spelare så kunde Sverige besegra Belgien med 8-1 i matchen därpå.</p>
<p style="margin-bottom: 0cm;">Med en seger och en förlust var det en bronsmatch som stod på spel mot England i den sista gruppspelsmatchen. För att kunna matcha britterna på bästa sätt så lade de svenska ledarna in en obligatorisk sovstund en timme innan matchstart direkt följt av en middag för att ladda på energi.</p>
<p style="margin-bottom: 0cm;">Förberedelserna tycks ha gjort susen. Sverige inledde med seger i mixeddubbel genom Simon Sandin/Edith Urell och seger i damsingel genom Jessica Silvennoinen. Men matchen jämnade till sig efter engelsk seger i herrsingel och herrdubbel.</p>
<p style="margin-bottom: 0cm;">Men då killarna hade en tuff dag på jobbet så klev tjejerna fram. Jessica Silvennoinen/Ida Melkerhed tog en stark seger i damdubbel och Edith Urell vann sin damsingel genom en riktig kämpamatch. Därmed kunde damdubbelparet Elin Boman/Julia Tuvesson avgöra genom 2-1 i set mot ett engelskt par som innebar 5-4 till Sverige.</p>
<p style="margin-bottom: 0cm;">Väl framme i bronsmatch under fredagen så blev det Frankrike som stod för motståndet. I kampen om bronspengen var det återigen Sveriges flickor som klev fram. Jessica Silvennoinen och Edith Urell stod för varsin seger i singel och i damdubbeln vann Ida Melkerhed/Jessica Silvennoinen. Också mixedparet Simon Sandin/Edith Urell vann sin match men Frankrike blev för starka och tog hem segern med 5-4.</p>
<p style="margin-bottom: 0cm;">Sverige missar bronset med minsta marginal men ska ha all heder för sin insats efter mardrömsstarten på resan. Nu väntar det individuella spelet under lördag och söndag. Resultaten följer ni här: <a target="_blank" href="http://badmintonvlaanderen.toernooi.nl/sport/tournament.aspx?id=4D45F68F-403F-4C8E-A5A7-BC5369B11210">8-nations 2017 - individuell</a></p>
  
  <div class="text-gray-400"> Publicerad: 2017-03-24</div>
  

    </main>

</body>

</html>