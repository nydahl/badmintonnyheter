<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">”Det här betyder väldigt mycket för min satsning&#39;</h1>
  <div class="mb-2 text-xl">Clara Nistad fick under måndagen motta ett Elitidrottsstipendium som öppnar dörrar för framtiden.
  </div>
    <p>Clara Nistad är Stockholmstjejen som på ett ambitiöst och målinriktat sätt tar sig an både elitidrottssatsningen och sina studier. Det mesta i hennes liv kretsar kring den dagliga träningen i Uppsala på Eurocenter och pluggandet på samhällsvetarlinjen på Stockholms universitet.<br />– Jag har en väldigt bra miljö där jag kan träna två pass per dag, det är A och O för att jag ska kunna ta nästa steg i min karriär. Omgivningen för att utvecklas finns verkligen i Uppsala, det är helt avgörande. <br /><br />25-åriga Clara har nyligen bytt dubbelpartner till Johanna Magnusson, och tillsammans vann de SM i augusti. Ännu bättre har det nu blivit när även Johanna (som tävlar för BMK Aura) återfinns i Uppsala och de kan träna tillsammans dagligen.<br />– Jag tycker att det gått bra, vi utvecklas hela tiden. Jag tittar inte så mycket på ranking, men vi är väl runt topp 40 i världen idag och det ska vi kunna förbättra är vår plan. Vårt korttidsmål är VM i slutet av november, början på december. I ett lite längre perspektiv är det att kunna ta en medalj på ett EM, och förstås, kvalificera oss till OS i Paris om tre år. Det är ett stort mål vi har. Vi skulle behöva avancera till topp 20 på världsrankingen för att kvala in och behöver avancera till de bättre dubbelparen i Europa.<br />Mycket har hänt för Clara som började med badminton i Kista BMK som sjuåring och som sen tillhört Täby sen hon var 16. Man kan säga att hon lever sin dröm just nu med ett stort fokus på resultat vad gäller både idrott och studier. <br /><br />Det elitidrottsstipendium som hon nu fått av RF och Svenska Spel är ett av de viktigaste sociala stödsystemen som finns i svensk elitidrott, en stimulans som ska underlätta för dem som strävar efter ”dubbla karriärer”. Pengarna, 50 000 kronor, kommer att bli ett välbehövligt tillskott i hennes fortsatta satsning, säger Clara.<br />– Allt underlättas och jag kan göra den här resan och satsningen som jag vill. Pengarna ger mig även större möjligheter att spela många tävlingar.<br /><br />Clara blev mycket överraskad när det började att plinga i mobilen igår förmiddag. Hon var precis på väg in till förmiddagsträningen när…<br />– Jag hade missat mejlet som gick ut på söndagskvällen, om att jag fått stipendiet. Sen på måndagen var det jättemånga som började att gratulera, jag blev lika glad som förvånad. Jag vill bara säga att det var jättegulligt av alla att höra av sig. Nu har jag fått ännu mer energi i min satsning, och det tackar jag verkligen för.<br /><br /><br /><br /></p>
  
  <div class="text-gray-400"> Publicerad: 2021-09-21</div>
  

    </main>

</body>

</html>