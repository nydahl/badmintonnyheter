<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Rapport från U15-lägret i Askim</h1>
  <div class="mb-2 text-xl">Landslagslägret för U15 i Askim den 23-28 juli bjöd på tuffa träningspass, teambuildning, videoanalys och mycket annat. Ta här del av förbundskapten Boxia Pans och förbundstränaren Larry Lis rapporter. Mer material finns på förbundets facebooksida.
  </div>
    <p><em>Bilden ovan: U15-spelarna på landslagslägret i Askim.</em></p>
<p><strong>Landslagsläger U15, dag 1</strong></p>
<p>Idag kom U15-landslagslägret igång med en rivstart. 2,5h dubbelträning med racketsnabbhet, defensiv och rörelse som fokus. Större delen av passet genomfördes 3 mot 2 för att sätta extra press på det defensiva paret och höja nivån på träningen. Spelarna uppmanades att träna lite över sin normala kapacitet för att utvecklas utanför sin "comfort zone". </p>
<p>På kvällen genomfördes den utlovade livesändningen på Badminton Swedens facebook. Där gavs information om Badminton Europes nya åldersklasser och hur Badminton Swedens juniorlandslag anpassar sig till detta.</p>
<p>Efter informationen var det dags för teambuilding för hela gänget. Det blev 3-kamp med olika utmaningar, snabbsvarsfrågesport och en laghinderbana som höjde stämningen och ökade sammanhållningen bland spelarna (mer eller mindre beroende på vilket lag man frågar).  </p>
<p><strong>Dag 2</strong></p>
<p>Efter första natten startade spelarna förmiddagspasset med lite styrka och rörlighet. Andra halvan av förmiddagspasset övades det på serve-serveretur och tredjeslag i dubbel. Syftet var att komma högt och möta bollen som returtagare. För servaren gällde det att tänka på att vakta nätet ordentligt och attackera en eventuell stop från returtagaren.</p>
<p>Efter lunch var även tränarstaben fulltalig (Erik Bojesson, Frida Lindström, Olle Ingemarsson och Larry Li). Eftermiddagspasset fortsatte där förmiddagspasset slutade med serve-serveretur och tredjeslag men med lite mer spelövningar. Spelarna övade på första 6 slagen i en duell och senare första 8 slagen med fokus på att hålla ner bollen och tvinga motståndarna att lyfta. Även kommunikation innan bollduell och val av placering av serve/retur var i fokus. Glädjande nog såg vi ledare en tydlig förbättring ju längre passet pågick.</p>
<p><strong>Dag 3</strong></p>
<p>Första passet gick igång med singeloffensiv som tema och då hade även energinivån ökat markant. I början av passet koncentrerade spelarna på säkerheten och att utnyttja hela banan. Sedan gick spelarna över på att öva att anpassa fot-isättningen efter vilket bakre hörn spelaren vill vakta. 1-3 längre stoppar framme vid nät följdes av ett flackt lyft som spelarna skulle försöka smasha på. Förmiddagspasset avslutades med en klassisk 2 mot 1 där den ensamme var offensiv och skulle försöka sätta ihop ett säkert spel men med anpassad fot-isättning. </p>
<p>Lunch följde på det och det märks att energi går åt. Det var kokat ris för 35 portioner men det tog slut fort för 20 spelare (och 3 ledare).</p>
<p>Eftermiddagens pass riktades i huvudsak mot att spelarna skulle hitta rytmen i det defensiva fotarbetet framförallt inför att plocka en smash. Passet avslutades med en variant av 3 mot 1 match, till 7 poäng, där de som är 3 står på kö, först i kön slår en serie anfallsslag innan det är dags för nästa i kön medan den ensamme skulle hålla ihop sin defensiv.</p>
<p>Efter middag stod lite videoanalys på schemat. Spelarna fick kolla lite matcher från All England i år med uppgift att agera coach i paus och berätta vad de skulle säga i pauserna till respektive spelare.</p>
<p><strong>Dag 4</strong></p>
<p>Fjärde dagen på lägret men fortfarande bra med energi hos spelarna och få skavanker. Förmiddagspasset bestod av explosivitet och snabbhetsträning. Tre olika snabbhetsbanor kördes igenom med inriktning mot riktningsförändringar, acceleration, spänst och kroppskontroll. Timmen avslutades med att spelarna tävlade mot varandra i den sista banan som innehöll flera över-/underhinder.</p>
<p>Erik Bojesson ledde sedan eftermiddagspasset med inriktning mot mixed. Efter en kort inledande matningsövning för att få upp tempot och säkerheten framme vid nät övade sedan spelarna i par offensiv mot defensiv med uppgift att variera offensiven respektive kontra sig ur en defensiv utan att fullfölja. En bit in i övningen offensiv mot defensiv uppmuntrades spelarna även att öva på att inleda en offensiv med tjej bak och kille fram för att sedan försöka lösa uppgiften att nå idealposition med kille bak och tjej fram.</p>
<p>Efter en rejäl middag med mycket ris o korv stroganoff avslutades träningsdagen med ett matchpass riktat mot mixed. Uppgift under match blev kommunikation, både att utnyttja pauser vid 11 och set men även mellan bolldueller att prata ihop sig med partnern om bra eller mindre bra detaljer. Analyserandet fortsatte efter passet då spelarna fick i uppgift att skriva ner en kortare analys av matcherna i sina träningsdagböcker.</p>
<p><strong>Dag 5</strong></p>
<p>Två matchpass stod på schemat och det inleddes på förmiddagen med mer inriktning mot dubbel även om vissa spelare även hann med några singelmatcher. Precis som gårdagens matchpass eftersträvade vi ledare kommunikation och analys av spelarna tillsammans med sina respektive dubbelpartners. </p>
<p>Lite lunch och vila inför dagens andra pass mer inriktat mot singelmatcher. Det blev tre intensiva rundor innan lite fruktpaus.</p>
<p>En rejäl middag intogs innan kvällspasset. Första halvtimmen ägnades åt lite fysisk träning med käpp samt stabilitetsövningar och lite klassiska armhävningar. Andra halvan blev lite mer lek, dubbel-trubbel och 4 mot 2 kördes innan passet avslutades med klassisk stafett.</p>
<p><strong>Dag 6</strong></p>
<p>Sista dagen och sista väckningen. Efter sedvanligt bestyr med frukost, packning och städning kom första passet igång. Första halvan av träningen var inriktad mot explosivitet och snabbhet. Lite hopp följdes av ett antal stafettvarianter både rena sprinter men även förflyttningar på banan med riktningsförändringar. </p>
<p>Andra halvan blev det en repetition av första passet på lägret för nästan en vecka sedan. Defensiv i dubbel övades genom 3 mot 2 vilket även blev träning för spelarna på sidan med 3 personer i hur man sätter press. Efter en dryg timme intog de tre spelarna som attackerade en betydligt mer offensiv position vilket i sin tur gav bättre träning för spelarna som övade defensiv.</p>
<p>I det defensiva spelet kan vi fortfarande se skillnader i de spelarna som är bekväma med dubbel jämfört med de som är mer hemma i singel. Det visar sig markant vilka spelare som mer aktivt försöker spela undan bollen och flytta anfallande spelare istället för att jobba hårt och bara lyfta upp bollen igen. Vi hann även med lite matchspel 3 mot 2 innan det blev dags för lunch.</p>
<p>Efter lunch summerades lägret, spelarna fick lite tips att tänka på kring den ”professionella attityden” samt att tänka på kring de uttagningar som kommer senare under säsongen inför de internationella tävlingarna.</p>
<p> </p>
  
  <div class="text-gray-400"> Publicerad: 2017-07-29</div>
  

    </main>

</body>

</html>