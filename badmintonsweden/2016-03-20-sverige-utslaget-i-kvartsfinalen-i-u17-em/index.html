<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Sverige utslaget i kvartsfinalen i U17-EM</h1>
  <div class="mb-2 text-xl">Det soliga polska Lubin vi vant oss vid under dagarna här hade i morse förbytts till moln och regn. Ett faktum som tyvärr blev ett signum för hela dagen.
  </div>
    <p>Redan vid frukosten började problemen för det svenska U17-laget då Ella Söderström hade fått feber och ont i hela kroppen. Spel var naturligtvis uteslutet och en inre oro infann sig hos det svenska laget. Ledarna stressade till hallen och lyckades göra ett byte i damsingel så Olivia Wänglund ersatta sjuka Ella.</p>
<p>- Visst kan det ha påverkat oss alla. säger FK Max Fonseca. Vi hade alla självförtroendet på topp när vi gick till sängs i går kväll, men Ellas sjukdom skapade lite oro och större press på övriga spelare. Ella har spelat stabilt tidigare och sågs naturligtvis som en match vi hade klar segerchans i.</p>
<p>När väl spelet kom igång med mixeddubbel för Carl Harrbacka och Tilda Sjöö syntes det i början lite spända ansikten, men spelet flöt på och svenskarna kunde vinna första set 21-17.</p>
<p>I mitten av andra började den turkiska tjejen få mer utrymme på banan och turkarna hade ledningen hela vägen. Tilda och Calle kämpade sig till en förlängning och vid ställningen 23-22 hade de en matchboll. Tyvärr lyckades de inte förvalta den och därefter vann det turkiska paret setet med 25-23.</p>
<p>Tungt för svenskarna som sedan kom under direkt i tredje. De kämpade dock hela vägen men nådde aldrig riktigt ifatt. Det starka turkiska paret vann till slut setet med 21-16.</p>
<p>- Calle och Tilda gör en bra kämpamatch, berömmer FK Max Fonseca. Men tyvärr gör de lite fler enkla misstag än under gårdagen och det räcker för att vi skall tappa matchen.</p>
<p>I den kommande herrsingeln där gårdagens suverän Oskar Svensson skall in syntes även på Oskar att anspänningen var högre.</p>
<p>Oskar gjorde för många enkla misstag i första set och förlorade med 17-21. Oskar kom tillbaka i andra, började spela lite enklare och vann till slut ett stenhårt set med 21-19. I avgörande kom Oskar under direkt och vid sidbytet var det 6-11. Oskar krigade vilt men kom tyvärr aldrig riktigt i fatt. Turken vann till slut avgörande set med 18-21.</p>
<p>Dags för Olivia Wänglund att gå i ett av de mest otacksamma lägena man kan tänka sig. Inkallad som reserv på morgonen och med underläge 0-2 i matcher.</p>
<p>Olivia hade tyvärr svårt att hitta banan i första set mot den duktiga turkiskan och föll stort med 7-21. I andra kom hon in bättre i spelet och var med fram till 10-11. Den svenska klacken, idag förstärkt med cypriotisk klack, vädrade lite hopp men tyvärr hade turkiskan en växel till och ökade trycket. Hon vann hela lagmatchen till Turkiet efter 21-13 i andra set.</p>
<p> - Det känns grymt tungt just nu, säger Max Fonseca. Hade vi fått med oss mixeden vet man aldrig vad som hänt. Turkiet har fem starka matcher, men man vet aldrig vad som händer när man får dem i gungning. Vi var så nära och sen går allt i rasande fart och vi är utslagna. Känns riktigt tungt just.</p>
<p>De svenska spelare satt med handdukar över huvudena i olika delar av hallen och besvikelsen var svår att ta miste på.</p>
<p>Tröst i bedrövelsen är att Sverige faktiskt håller sin seedning i tävlingen, att man förlorar mot ett högre seedat lag och att man bäddar för ny seedning till lagspelet i EM om två år. En föga tröst naturligtvis.</p>
<p>Eftermiddagens semifinaler spelas klockan 17.00 och där möts Danmark och Frankrike medan Sveriges banemän Turkiet får ta sig an England.</p>
<p>Spelarna och ledarna får nu bryta ihop och komma igen. Nya tag inför det individuella spelet som startar måndag eftermiddag i Lubin med mixeddubbel och damsingel.</p>
<div class="PageBodyDiv">
<div>
<div>
<p> </p>
<p>Här är länken till matcher och resultat i lagtävlingen:</p>
<p><a href="http://bwf.tournamentsoftware.com/sport/teammatches.aspx?id=65F21B02-2780-41F5-98DB-ABDFF7F8A673&tid=28">http://bwf.tournamentsoftware.com/sport/teammatches.aspx?id=65F21B02-2780-41F5-98DB-ABDFF7F8A673&tid=28</a></p>
</div>
</div>
</div>
<dl id="PageFooterDiv"></dl>
<p>Flera lagmatcher, som Sveriges vinstmatch i torsdags mot Schweiz, sänds på webb-TV. <a target="_blank" href="https://www.youtube.com/watch?v=FYTbBmP0amQ">Här är länken till webb-TV-sändningen.</a> </p>
  
  <div class="text-gray-400"> Publicerad: 2016-03-20</div>
  

    </main>

</body>

</html>