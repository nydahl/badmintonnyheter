<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Badminton Sweden Nyhetsarkiv</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Dags för heta och ovissa kvartsfinaler</h1>
  <div class="mb-2 text-xl">På söndag och måndag startar slutspelet i Badmintonligan. Med två heta kvartsfinaluppgörelser. Här tar vi tempen på stämningen i lagen: Täby, Fyrisfjädern, Umeå och Trollhättan.
  </div>
    <p><em>Bilden ovan: I Senior-SM spelade Fyrisfjäderns Henri Hurskainen och Täbys Mathias Wigardt dubbel med varandra. Nu kan de mötas i singel när de båda lagen drabbar samman i kvartsfinal. Foto: Torbjörn Jansson.</em></p>
<p>I kvartsfinalerna möts Täby-Fyrisfjädern och Umeå-Trollhättan. Varje kvartsfinal avgörs i bäst av två matcher, en hemma och en borta. Här nedan ser du spelschemat för kvartsfinalerna. Klickar du på länkarna hittar du laguppställningarna 24 timmar före matchstart, och du kan sedan följa resultaten.</p>
<p><a href="https://www.scoreboardlive.se/tournament/show/663">Söndag 3/3 kl 17.00 Täby-Fyrisfjädern</a></p>
<p><a href="https://www.scoreboardlive.se/tournament/show/665">Måndag 4/3 kl 18.30 Umeå-Trollhättan</a></p>
<p><a href="https://www.scoreboardlive.se/tournament/show/664">Tisdag 5/3 kl 18.30 Fyrisfjädern-Täby</a></p>
<p><a href="https://www.scoreboardlive.se/tournament/show/666">Måndag 11/3 kl 18.30 Trollhättan-Umeå</a></p>
<p>Har du inte möjlighet att vara på plats kan du se alla matcher i direktsändning. <a href="https://solidsport.com/badmintonswe/livestreams">Gå då in på Solidsport.</a> Allt du behöver göra är att skapa ett kostnadsfritt konto.</p>
<p>Men hur är då läget i lagen inför kvartsfinalerna? Vi börjar med förra årets svenska mästare Täby, som efter en trög start på säsongen hamnade i Mellanserie B och som säkrade kvartsfinalplatsen först i allra sista matchen.</p>
<p>Täby möter Fyrisfjädern, som var motståndare i förra årets SM-final. Då vann med Täby med 4-3 efter Golden set. Den här säsongen har lagen stött på varandra en gång. Den matchen slutade 4-3 till Fyrisfjädern, men Täby var faktiskt bara en boll från 4-2-vinst. Det var i herrsingel 1 mellan Täbys Hermansah och Fyrisfjäderns Victor Svendsen. Där slutade femte och avgörande set 11-10 till Victor.</p>
<p>Så allt tyder på två ovissa kvartsfinaler lagen emellan. Täbys lagledare Peter Axelsson ser fram emot matcherna.</p>
<p>– Läget är bra. Alla är friska och krya och vi kan ställa upp med bästa laget, säger han.</p>
<p>Han tror att det precis som vanligt blir tuffa tillställningar.</p>
<p>– Det lär nog bli jämna matcher rätt över, säger Peter Axelsson. Fyrisfjädern är starka med sitt bästa lag på banan, men det är ingen omöjlighet för oss att vinna. Vi har ett jämnt lag och kan vinna i princip alla matcher. Där vi har gått sämre i år är egentligen bara herrdubbel, där är vi något svagare.</p>
<p>– Tvingas jag tippa säger jag att vi avgör med vinst i Golden set i andra matchen, säger han.</p>
<p>Fyrisfjäderns spelande lagledare Henri Hurskainen tror också på jämna matcher.</p>
<p>– Täby är alltid bra i slutspel. De har många spelare som varit med förut i slutspel och vet vad som gäller. Men vi är också ett komplett lag med många spelare med spetskompetenser, säger Henri.</p>
<p>Han har en stark tro på att Fyrisfjädern vinner kvartsfinalen, trots att laget har en ordinarie spelare borta. Moa Sjöö, som fick en meniskskada i höger knä i sista mellanseriematchen, kan inte vara med.</p>
<p>– I några matcher tycker jag att det är 50-50, i andra är vi favoriter, säger Henri.</p>
<p>Om laguppställningarna blir de väntade kan det bli en riktig ”nostalgimatch” i andra herrsingel. Där kan Mathias Wigarth och Henri mötas – två spelare som känner varandra väl.</p>
<p>– Det vore skoj, säger Henri med ett skratt. Jag tror att vi möttes första gången för ungefär 22 år sedan, och det har blivit många hårda matcher genom åren.</p>
<p>Den andra kvartsfinalen är Umeå-Trollhättan. När lagen möttes i grundserien vann Trollhättan med 4-3 efter Golden set.</p>
<p>– Jag hoppas på vinst hemma och att vi sedan klarar oavgjort borta, säger Umeås lagledare Kenneth Forsberg.</p>
<p>Han räknar med att kunna ställa bästa tänkbara lag på benen.</p>
<p>- Ja, vi har inga problem med skador och formen är helt OK. Som jag ser det är vi favoriter i damsingel och damdubbel, medan Trollhättan är detsamma i mixed och herrdubbel. Herrsinglarna lär bli mycket avgörande, säger Kenneth Forsberg.</p>
<p>Det är inte konstigt att Kenneth Forsberg nämner dammatcherna i Umeå. Här har danska Michelle Skødstrup på damsingel, och Michelle ihop med Klara Johansson i dubbel, spelat mycket bra i serien. Michelle är obesegrad i singel i Badmintonligan så här långt.</p>
<p>– Vi har stor respekt för Michelle. Hon är en mycket stark spelare, säger Lasse Westerbäck, Trollhättans lagledare.</p>
<p>– Men jag tror och hoppas att vi kan vinna. Vi har ett jämnt lag och är starka i alla kategorier, säger han.</p>
<p>Även Trollhättan har en danskt trumfkort: världsspelaren Hans-Kristian Vittinghus, som just nu spelar German Open där han på torsdagen besegrade den kinesiske före detta VM- och OS-guldmedaljören Lin Dan med 2-1 i set.</p>
<p>– Om Vittinghus är med eller inte i Trollhättan är förstås betydelsefullt. Med honom i laget är Trollhättan favorit i herrsinglarna, säger Kenneth Forsberg.</p>
<p>Hur avgörs då kvartsfinalerna? Jo, de avgörs i bäst av två lagmatcher där lagmatch nr 1 kan sluta oavgjord, 3-3. För att få fram en vinnare efter två lagmatcher gäller följande:</p>
<p>* Det lag som har vunnit två lagmatcher är vinnare.</p>
<p>* Om en av lagmatcherna slutar oavgjord och den andra lagmatchen har en segrare är denna vinnare.</p>
<p>* Om match 1 och 2 har spelats med olika segrare ska ett Golden set spelas efter match 2 för att få fram en vinnare.</p>
<p>* Om både lagmatch 1 och 2 slutar oavgjort, 3-3, spelas Golden set efter match 2 för att få fram en vinnare.</p>
<p>De båda vinnarna av kvartsfinalerna får därefter spela semifinal mot Påvelund och Halmstad, som slutade etta och tvåa i Mellanserie A. Påvelund har som etta fördelen av att få välja sin semifinalmotståndare. Även semifinalerna avgörs i bäst av två lagmatcher, en hemma- och en bortamatch.</p>
<p>SM-finalen avgörs däremot, precis som i fjol, i en enda match. Den spelas lördagen den 13 april i IFU Arena i Uppsala.</p>
<p><a href="http://www.badmintonligan.se/">Allt om Badmintonligan, samtliga resultat och aktuell tabell hittar du på vår specialsajt.</a></p>
  
  <div class="text-gray-400"> Publicerad: 2019-03-01</div>
  

    </main>

</body>

</html>