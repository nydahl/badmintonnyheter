<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Dramatiskt när Påvelund vann i Malmö</h1>
  <div class="mb-2 text-xl">Påvelund tog sin fjärde raka seger i Victor Badmintonligan. Men det satt hårt åt i bortamatchen mot Aura. – Vi är riktigt nöjda. Det är svårt att vinna i Malmö, säger Asger Madsen, lagledare för Påvelund.
  </div>
    <p><em>Bilden ovan: Mai Surrow och Frederik Colberg vann mixed för Påvelund i matchen mot Aura. Foto: Patrik Claesson.</em></p>
<p>Förra årets SM-tvåa Påvelund kom på måndagskvällen till Malmö och Aura med stort självförtroende efter tre raka trepoängare i ligan. Det började också planenligt för Göteborgslaget med klara vinster i de två inledande matcherna damsingel och mixeddubbel genom Line Christophersen och Frederik Colberg/Mai Surrow.</p>
<p>Men Aura kom tillbaka, reducerade, kvitterade och tog också ledningen med 3-2. Aura vann båda herrsinglarna efter att bland annat Jacob Nilsson besegrat Gabriel Ulldahl med 3-0 i set. </p>
<p>– Jacob gör en strålande match. Han var både mentalt stark och spelade klokt taktiskt, säger Auras lagledare Maria Magnusson.</p>
<p> <img alt="" src="http://iof1.idrottonline.se/globalassets/asvenska-badmintonforbundet/kommunikation/bilder/1819/badmintonligan/75485191_405628663723888_4015728798954684416_n.jpg?w=600&h=400" height="400" width="600" /></p>
<p><em>Bild: Jacob Nilsson och Maria Magnusson jublar i kapp efter Jacobs singelvinst mot Gabriel Ulldahl. Foto. Patrik Claesson.</em></p>
<p>Sedan följde kvällens rysare. Auras landslagsduo Emma Karlsson/Johanna Magnusson var verkligen illa ute mot Line Christophersen/Mai Surrow. Påvelundsparet hade 2-1 i set och 10-9 i fjärde set, det vill säga två matchbollar. Men Emma och Johanna vände och vann setet med 11-10. I femte och avgörande set var sedan Auraparet överlägset och vann med klara 11-6.</p>
<p>– Emma och Johanna visade för andra matchen i rad i ligan att de är som allra bäst när det gäller som mest. De var inte på topp i dag, men det är så roligt och betydelsefullt att de vinner så här jämna matcher, säger Maria Magnusson.</p>
<p>Efter damdubbeln  ledde Aura med 3-2 och Påvelund var piskat att vinna herrdubbeln för att nå Golden set. I dubbeln var det svenskt-danskt på båda sidorna: Jacob Nilsson/Emil Hybel för Aura, och Gabriel Ulldahl/Frederik Colberg för Påvelund.</p>
<p>Och återigen visade inte minst Colberg vilken kapabel dubbelspelare han är. Påvelundsparet vann med 3-1 i set, och kvitterade därmed lagmatchen till 3-3.</p>
<p>Inför Golden set valde lagledare bort mixed, herrsingel, damsingel och damdubbel. Så matchen avgjordes i herrdubbel där paret Ulldahl/Colberg återigen var för starka. De vann med 11-5 mot Nilsson/Hybel. 4-3 i matchen betydde två poäng till Påvelund och en poäng till Aura. </p>
<p>– Jag är oerhört imponerad av inte minst Frederik. Han har en närmast unik spelförståelse och styr spelet. Han är också en lagspelare som lyfter alla andra i laget, berömmer Asger Madsen.</p>
<p>Sammantaget var han mycket nöjd med både denna match och hela inledningen på serien för Påvelund.</p>
<p>– Vi har haft flyt i alla våra fyra segermatcher. Det är verkligen inte lätt att vinna mot Aura, som har ett bra lag med många goda spelare, fin sammanhållning och laganda, säger han. </p>
<p>Även Maria Magnusson var nöjd med sitt lag:</p>
<p>– Vi gör en riktigt fin insats. Jag tycker också att det verkligen är roligt att spela i badmintonligan. Det ger energi åt gruppen, och vi känner att vi har en god chans mot i princip alla lag i serien, säger hon.</p>
<p>I den andra matchen på måndagen tog Trollhättan emot Halmstad på hemmaplan. Den matchen slutade med en klar 5-1-seger för Halmstad, trots att lagets singeletta Felix Burestedt inte var med. Återigen visade förra säsongens SM-segrare vilket stabilt lag de är.</p>
<p>Här vann till exempel återigen Rasmus Messerschmidt både herrsingel och herrdubbel med Mikkel Mikkelsen. Rasmus är därmed fortfarande obesegrad i serien!</p>
<p>I HS1 fick han dock trots 3-0 i vinst hårt motstånd av Trollhättans nya spelare, den 19-årige Yap Khai Quan från Malaysia. Både första och andra set vann Rasmus med knappa 11-9, och Yap visade att han med lite längre acklimatisering i Sverige kommer att bli en attraktion i ligan. Han spelade moget, värderade lägena bra och visade några gånger prov på en härlig hoppsmash.</p>
<p>Här hittar du alla resultat i kvällens två matcher:</p>
<p><a href="https://www.scoreboardlive.se/tournament/show/808">Aura-Påvelund 3-4</a></p>
<p><a href="https://www.scoreboardlive.se/tournament/show/804">Trollhättan-Halmstad 1-5</a></p>
<p>Den fjärde omgången fortsätter med två matcher på tisdag den 22 oktober:</p>
<p>Kl 18.30 <a href="https://www.scoreboardlive.se/tournament/show/805"> Frölunda-Täby</a></p>
<p>Kl 18.30 <a href="https://www.scoreboardlive.se/tournament/show/807">Umeå-Fyrisfjädern</a></p>
<p>Du vet väl att du kan följa livesändningarna från ligan på <a href="https://solidsport.com/badmintonligan">Solidsport</a>. Teckna dig för ett månadsabonnemang och stötta din favoritklubb.</p>
  
  <div class="text-gray-400"> Publicerad: 2019-10-21</div>
  

    </main>

</body>

</html>