<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">”Resan hit svetsar oss samman!”</h1>
  <div class="mb-2 text-xl">Klubbresan i samband med Victor Swedish Open är en succé. Här möter du några av de många badmintonentusiaster som tagit sig till IFU Arena.
  </div>
    <p><em>Bilden ovan: Förbundschefen Åsa Strindlund tar emot när hundratals medlemmar från olika badmintonklubbar runt om i Sverige anländer till IFU Arena. Foto: Torbjörn Jansson.</em></p>
<p>Publiken strömmar till IFU Arena i Uppsala på lördagsförmiddagen. Förbundschefen Åsa Strindlund välkomnar, och gläds åt att så många badmintonentusiaster kommer till Victor Swedish Open. Det är ledare och spelare, ungdomar och föräldrar från cirka 30 föreningar i Sverige.</p>
<p>– Fantastiskt att se. Att så många samlas här under vår stora internationella tävling betyder mycket för gemenskapen i Badmintonsverige. Det är en återstart och en puff framåt för sporten och klubbarna säger hon.</p>
<p>– Så vi är verkligen glada över att vi har kunnat realisera Klubbresan tack vare återstartsstödet från RF.</p>
<p>Totalt är det nästan 800 personer som via Klubbresan kommer till tävlingen; på grund av coronarestriktioner 500 på lördagen och 300 på söndagen. För att alla ska kunna hålla avstånd är antalet åskådarplatser begränsade, och har fått delas i sektioner där personer från samma klubb sitter i avgränsade områden.</p>
<p>Publiken får inte bara möjlighet att se internationell toppbadminton. Åskådarna kan också på plats höra och se spelare och ledare bli intervjuade i det Event Corner som byggts upp i hallen. Förbundets kommunikationsansvarige Johan Pellas gör intervjuerna, som även sänds på Facebook.</p>
<p><img src="http://iof1.idrottonline.se/globalassets/asvenska-badmintonforbundet/foreningsutveckling/balinge.jpg?w=660&h=394" alt="Bälinge.jpg" width="660" height="394" /></p>
<p><em>Gänget från Bälinge badminton. Foto: Torbjörn Jansson.</em></p>
<p>Glädjen är stor bland alla tillresta badmintonföreningar över att få se sin idrott utövas av riktiga topplirare. Resan till turneringen stärker klubbkänslan och är en viktig inspirationskälla för många ungdomar.</p>
<p>– Smasharna är helt galna och de hoppar ju högt som tusan, säger Joel Dahlén, spelare i Bälinge badminton.</p>
<p>Klubben håller till drygt en mil norr om Uppsala. Flera av ungdomarna i klubben bevittnar idrotten på den här nivån för första gången och är helt lyriska över tempot.</p>
<p>– Det är jättekul att få se lite proffs och se hur otroligt snabbt det går. De är extremt duktiga på att placera bollen och mer träning lär behövas för att komma upp dit, säger Markus Eriksson, en av ungdomarna i föreningen.</p>
<p>Bälinge är en relativt liten klubb och därför betyder möjligheten att få åka tillsammans på den här typen av tillställning väldigt mycket.</p>
<p>– Tack vare bidraget från badmintonförbundet så är vi här och det är verkligen jätteroligt. Många kan lära sig mycket och det kan säkert locka fler att vilja spela ännu mer. Sedan ska det såklart bli extra spännande att se de svenska spelarna, menar Lovisa Dahlén, ledare i Bälinge badminton.</p>
<p><img src="http://iof1.idrottonline.se/globalassets/asvenska-badmintonforbundet/foreningsutveckling/tranas.jpg?w=550&h=315" alt="Tranås.jpg" width="550" height="315" /></p>
<p><em>Några av åskådarna från Tranås badmintonklubb. Foto: Torbjörn Jansson.</em></p>
<p>En förening som fått åka betydligt längre för att ta sig till Swedish Open är Tranås badmintonklubb. 14 tappra smålänningar har tillsammans tagit sig till Uppsala för att stärka klubbkänslan.</p>
<p>– Det här var en chans för oss att få intresset tillbaka när många ungdomar tyvärr slutat på grund av tävlingsbristen. Resan hit svetsar oss samman. Här gör vi allt ihop och på det sättet blir det en bättre gemenskap mellan både gamla och unga som normalt sett tränar olika tider där hemma, säger Per Åke Johansson, ledare i Tranås BMK.</p>
<p>Bland de yngre spelarna i föreningen på plats i Uppsala finns Vidar Bravell. Han ser för första gången badminton på den här nivån och hoppas kunna få med sig mycket av det han ser hem till träningarna i Tranås.</p>
<p>– Jag tror jag kan lära mig mycket taktik och sedan ska det bli kul att se svenskarna spela mot andra länder. Jag tävlar mycket själv och tycker att det är jättekul, säger Vidar Bravell.</p>
<p> </p>
<p> </p>
<p> </p>
<p> </p>
<p> </p>
  
  <div class="text-gray-400"> Publicerad: 2022-01-22</div>
  

    </main>

</body>

</html>