<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Nu ska kvartsfinalerna i lag-SM avgöras - helt lika inför matchen i Kista</h1>
  <div class="mb-2 text-xl">Under tisdag och onsdag stundar avgörande kvartsfinalreturer i matcherna Spårvägen-Skogås och Kista-Halmstad. I det sistnämnda mötet är läget helt lika inför avgörandet och blir det lika jämnt igen så kan matchen tas till ett avgörande Golden set.
  </div>
    <p>Mest kvartsfinaldramatik kommer med största sannolikhet att utspelas i Kista Rackethall på onsdag kväll då hemmalaget Kista (bilden ovan) tar emot Halmstad. Det första mötet slutade oavgjort, 3-3, och nu ska allt avgöras.</p>
<p>− Det var jämnt i Halmstad, men nu hoppas vi att hemmaplan ska avgöra till vår fördel, säger Bo Bjunér som är lagledare för Kista.</p>
<p>Matchen i Halmstad blev en underhållande historia då SBL-nykomlingarna från Halland bjöd fjolårsfinalisten Kista på hårt motstånd. Herrsingeln mellan Kistas Andy Tsai och Halmstads Filip Suwanphingkha var den kanske mest dramatiska. Suwanphingkha inledde med 2-0 i set innan Tsai hämtade upp till 2-2. I femte avgörande set höll hemmaspelaren nerverna i styr och kunde gå segrande ur herrsingel nummer två.</p>
<p>− Det var en väldigt tuff match, säger Bo Bjunér.</p>
<p>Kista gick segrande ur herrsingel 1, mixeddubbel och herrdubbel. På damsidan låg Halmstads danskor Line Fleischer Nielsen och Sofie Holmboe Dahl bakom segrarna i damsingel och damdubbel.</p>
<p>− Deras danska spelare är duktiga och lyfter hela laget. Damsingel blir en av de tuffaste matcherna på onsdag som jag ser det, säger Bo Bjunér.</p>
<p>Inför returen på hemmaplan vill han att det egna laget lyfter sig och vinner de matcher som krävs för avancemang.</p>
<p>− Vi jobbar för att vinna förstås, sen är det mycket som avgör. Men jag hoppas och tror på oss, säger Bo Bjunér.</p>
<p>Det är inte helt otänkbart att det återigen blir en tajt historia mellan lagen. Blir det oavgjort även i returen så skulle det innebära avgörande i ett så kallat Golden set som gjorts om till slutspelet.</p>
<p>− Nu är det spel till 21 istället för till 11 som det var i grundserien. På det sättet är det mycket roligare för publiken då spänningen håller i sig längre, säger Bo Bjunér.</p>
<p>I den andra kvartsfinalen tog Skogås en övertygande 6-0-seger mot Spårvägen i den första matchen. Nu får Spårvägen spela hemma i Enskede rackethall, men ett underläge med 0-6 blir svårt att hämta in.</p>
<p>Sedan tidigare är Fyrisfjädern och Täby klara för semifinal efter att ha slutat på plats ett respektive plats två i Mellanserie A tidigare under våren.</p>
<p> **********************************************************************************</p>
<p>Här är datum och klockslag för kvartsfinalspelet. Vill du se laguppställningarna och följa resultaten är det bara att klicka på den aktuella matchen. Läs hemmalagens klubbsajter för att få veta om det eventuellt blir webb-TV-sändning från matcherna.</p>
<p><b>Tisdag 14 mars:</b></p>
<p><a href="http://www.eltok.net/sb/tournament/show/403">Spårvägen - Skogås kl 18.30</a></p>
<p><b>Onsdag den 15 mars:</b></p>
<p><a href="http://www.eltok.net/sb/tournament/show/406">Kista - Halmstad kl 18.00</a></p>
<p>Exakta datum för semifinalerna är ännu inte fastställda, men kommer att meddelas inom kort. Finalen däremot avgörs i en enda match – den 4 april i Solnahallen. </p>
<p>I årets ligaspel har man kopierat den danska modellen med Golden Set. Nu görs även en liknande anpassning vad gäller slutspelet. Alla matcher i kvarts- och semifinaler avgörs i bästa av två matcher, med Golden set om matchkvoten efter två matcher är lika. Skillnaden i slutspelet är att Golden set inte spelas till 11, utan till 21 utan förlängning.</p>
<p><a href="http://www.badminton.nu/tavlingserie/SvenskaBadmintonligan/omsvenskabadmintonligansblochsbl-kvalet/" target="_blank">Här kan du läsa de fullständiga reglerna för SBL och slutspelet</a></p>
<p> </p>
  
  <div class="text-gray-400"> Publicerad: 2017-03-13</div>
  

    </main>

</body>

</html>