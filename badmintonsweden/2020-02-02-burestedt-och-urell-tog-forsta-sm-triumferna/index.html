<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Burestedt och Urell tog första SM-triumferna</h1>
  <div class="mb-2 text-xl">Det blev två nya vinnare i singelklasserna i SM. I herrsingel pallade Felix Burestedt för favorittrycket och tog sitt efterlängtade första SM-tecken och i damsingel skrällde 16-åriga Edith Urell och blev den yngsta SM-vinnaren i singel genom tiderna.
  </div>
    <p><em>Bild: Edtih Urell jublar efter en vunnen boll i finalen mot Rebecca Kuhl.</em></p>
<p>Felix Burestedt har gjort en snabb klättring på världsrankingen (till plats 57) det senaste året och är nu högaktuell för OS-spel i Tokyo. Trots att hans ranking legat högt över närmaste svensk har SM-guldet gäckat honom under flera år.</p>
<p>Även i år såg det ut att bli respass i semifinalen när han mötte en heltaggad Gabriel Ulldahl som spelade felfri badminton i första set. Men Felix visade mental styrka och tog sakta men säkert över initiativet i matchen och kunde till slut vinna ganska komfortabelt med 17-21, 21-12, 21-13.</p>
<p>I finalen blev det aldrig spännande utan Felix högre nivå blev tydlig när han avfärdade Mattias Wigarth med 21-11, 21-9. Wigarth som i semifinalen haft en tuff batalj med 17-årige Gustav Björkler som gjorde ett sensationellt bra senior-SM med semifinaler i både singel och mixeddubbel tillsammans med Johanna Magnusson.</p>
<p>I damsingel mötte Edith Urell, som gjorde sitt första senior-SM, de två senaste årens segrare Ashwathi Pillai i semifinal. Här visade 16-åriga Edith Urell vilket stort spel hon redan nu förfogar över. Redan från första boll styrde Edith spelet mot en konfunderad Ashwathi. Lugnt och metodiskt plockade Edith boll efter boll och när det närmade sig avgörande i andra set visade hon inga nerver. Matchsiffrorna skrevs till 21-14, 21-17 och semifinalskrällen var ett faktum.</p>
<p>I finalen ställes den unga Fyrisfjädernspelaren mot Täbys Rebecca Kuhl, rankad 158 i världen. Här fick vi se en fin och svängig match, där Edith återigen visade prov på kyla och koncentration i avgörande lägen. Segersiffrorna blev 21-9, 15-21, 21-18 och Edith Urell blev därmed den yngsta spelaren genom tiderna att vinna singelklassen i ett senior-SM.</p>
<p>I mixeddubbel försvarade Melker Z Bexell/Tilda Sjöö sin titel från förra året genom att slå Carl Harrbacka/Malena Norrman i en jämn tresetare.</p>
<p>I herrdubbel och damdubbel blev det också jämna matcher. Förstaseedade Melker Z Bexell/Carl Harrbacka såg något slitna ut efter många tuffa matcher i turneringen och föll mot rutinerade Richard Eidestedt/Andi Tandaputra med 19-21, 14-21.</p>
<p>I damdubbel gjorde Tilda Sjöö/Klara Johansson en fin match och pressade Sverigeettorna Emma Karlsson/Johanna Magnusson rejält. De sistnämnda kunde dock till slut ta hem matchen med 23-21, 21-15.</p>
<p>Här är resultat från samliga semifinaler och finaler under söndagen: <a href="http://badmintonsweden.tournamentsoftware.com/sport/matches.aspx?id=61571BD7-81BD-4886-9802-A0FE7E084F48&d=20200202">SM2020UMEÅ</a></p>
  
  <div class="text-gray-400"> Publicerad: 2020-02-02</div>
  

    </main>

</body>

</html>