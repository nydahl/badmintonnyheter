<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Emma och Johanna – dubbelhopp i SWOPEN</h1>
  <div class="mb-2 text-xl">Ett starkt hemmahopp i Swedish Open presented by RSL i Lund: dubbelparet Emma Karlsson och Johanna Magnusson, som båda spelar för Aura i Malmö. – Det ska bli härligt att spela på hemmaplan och få stöd av publiken, säger de.
  </div>
    <p><em>Bilden ovan: I december gick Johanna Magnusson och Emma Karlsson till semifinal i Italian International i Italien. Foto: Badminton Europe.</em></p>
<p>Emma och Johanna, båda 19 år, gör sin första seniorsäsong och är redan med i seniorlandslaget. De ser med tillförsikt fram emot stortävlingen Swedish Open, som spelas den 18-21 januari i Sparbanken Skåne Arena i Lund. Och det är inte konstigt att de har bra självförtroende - Emma och Johanna hade ett mycket framgångsrikt 2017.</p>
<p>- Det absolut bästa var guldet i damdubbel på Junior-EM i Frankrike. Det slår allt annat, säger Emma.</p>
<p>Segern med klara 21-14, 21-14 i finalen mot det starka danska paret Alexandra Böje/Julie Dawall Jakobsen i franska Mulhouse var en fantastisk prestation. Det var det första svenska guldet i Junior-EM på 30 år. Senast det hände var 1987. Då hette vinnarna i damdubbel Catrine Bengtsson/Margit Borg.</p>
<p>Övergången till seniortävlingarna har också gått väl för Emma och Johanna. De har redan gjort ett antal imponerande resultat under hösten. Allra bäst var semifinalplatsen i Italian International i december. Där slog de bland annat ett danskt par som är rankat 41:a i världen (7:a i Europa) , och förlorade sedan knappt mot Ekaterina Bolotova/Alina Davletova, som ligger på plats 46 på rankingen.</p>
<p>- Jag tycker att vi har anpassat oss bra till seniorspelet. På banan har vi fått ut mycket av det vi har jobbat extra med och det känns bra, säger Johanna.</p>
<p>- Vi är också hjälpta av att vår juniorkull var bra, så vi är vana vid hård konkurrens och tuffa matcher.</p>
<p>Själva ligger de på plats på 79 på världsrankingen (21:a i Europa), och hoppas förstås klättra vidare uppåt.</p>
<p>- Fast det viktigaste är att fortsätta utveckla vårt spel och få erfarenhet av matcher på riktigt hög nivå, säger Johanna.</p>
<p>De båda tränar hårt och målmedvetet. Tre gånger i veckan reser de över Öresund för träning med sin danska klubb Solröd Strand. Tre gånger i veckan tränar de med Aura i Malmö. Till det lägger de två styrketräningar per vecka.</p>
<p>Det är en imponerande träningsmängd - inte minst mot bakgrund att Johanna läser kriminologi på heltid på Malmö Universitet, och Emma arbetar extra på IKEA i Malmö.</p>
<p>- Vi tycker att upplägget fungera utmärkt. Det betyder mycket för oss att kunna träna och även spela serie i Danmark där det finns en större bredd och där sparringen är kanonbra, säger Emma.</p>
<p>Medan hon gjort en paus i sitt singelspel fortsätter Johanna att även satsa på singel.</p>
<p>- Jag är taggad att spela singel och tycker att det är roligt. Men dubbeln är självfallet prio nummer ett, säger hon.</p>
<p>- Jag däremot känner inte riktigt samma motivation för singel och därför spelar jag bara dubbel nu, förutom något enstaka inhopp i mixed, berättar Emma som vann damsingeln i Senior-SM 2017.</p>
<p>Vad behöver ni utveckla för att ta ytterligare steg framåt?</p>
<p>- Vi jobbar hårt på att utveckla hur vi tänker på banan, så att vi spelar in varandra i bollarna, att vi verkligen spelar tillsammans och täcker för varandra, berättar Emma.</p>
<p>- Sedan handlar det om att bli bättre defensivt. Att kunna stå emot under de många, långa och hårda duellerna i damdubbel, säger Johanna.</p>
<p>- Det gäller att hela tiden göra jobbet, hålla högt tempo och vara disciplinerade.</p>
<p>Efter SWOPEN väntar en lång rad tävlingar. Till exempel i Slovenien och Holland. Sedan Lag-EM i februari i Ryssland, och förhoppningsvis individuella EM i Spanien i april.</p>
<p>- Det vore jättekul om vi kvalificerade oss till EM i Spanien, men samtidigt har vi inte bråttom. Vi tycker fortfarande att vi är väldigt unga.</p>
<p>De tvekar dock inte det minsta att fortsatta satsa allt på badminton. Vilket ekonomiskt inte är så enkelt i Sverige.</p>
<p>- Men vi har stöd från flera håll vilket är oerhört betydelsefullt. Både från Malmö Idrottsakademi och så våra två klubbar Aura och Solröd Strand.</p>
  
  <div class="text-gray-400"> Publicerad: 2018-01-15</div>
  

    </main>

</body>

</html>