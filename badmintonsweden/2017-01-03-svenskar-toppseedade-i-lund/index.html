<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Svenskar toppseedade i Lund</h1>
  <div class="mb-2 text-xl">Lottningen till stortävlingen Swedish International i Lund är klar. Med svenskar toppseedade i fyra av fem kategorier. – Det visar att våra spelare har utvecklats väl under det senaste året, säger Jonas Herrgårdh, sportchef i badmintonförbundet.
  </div>
    <p>Den 19-22 januari spelas Sveriges största internationella badmintonturnering under året. Spelplats: Sparbanken Skåne Arena i Lund. Torsdag den 21 januari är det kvalspel, och huvudturneringen avgörs den 20-23 januari.</p>
<p>Tävlingen är en så kallad ”Series tournament”, med prispengar på sammanlagt 7 500 dollar. Det är en nivå lägre jämfört med de två senaste årens Swedish Masters-tävlingar i Uppsala. Det innebär att startfältet i år är något mindre meriterat, men det kommer ändå en uppsjö med starka internationella spelare - bland annat från Danmark, Frankrike, Ryssland och England.</p>
<p>I hela fyra av fem kategorier är svenska spelare toppseedade.</p>
<p>- Det är roligt. Ett bevis på att de spelat bra det senaste året och har avancerat rejält på världsrankingen, säger Jonas Herrgårdh.</p>
<p>Hur ser då lottningen ut för de svenska spelarna?</p>
<p><strong>Herrsingel</strong></p>
<p>Sverigeettan Henri Hurskainen, nr 44 på världsrankingen, är förstaseedad och utmanas främst av Danmarks Kim Bruun och Englands Toby Penty. Men redan i första matchen har Henri på sin lott fått en duktig och lurig dansk spelare, nämligen Steffen Rasmusson.</p>
<p>- Men Henri är favorit till slutsegern. Andra svenska spelare att hålla ögonen på är Mattias Borg, i fjol i final i Swedish Masters, och Felix Burestedt. Felix är ännu så länge ganska långt ned på världsrankingen, men har visat tidigare att han kan utmana mycket duktiga spelare, säger Jonas Herrgårdh.</p>
<p><strong>Damsingel</strong></p>
<p>Hela fem av åtta seedade spelare är danskor, bland annat favoriten Mia Blichfeldt. Alla svenskor får kvala, och bara att ta sig in i huvudtävlingen är en framgång.</p>
<p>Tyvärr är dock Elin Svensson, som gjorde en sådan lyckad landslagsdebut i EM-kvalet i Uppsala i november, knäskadad och det är osäkert om hon kan spela i Swedish International.</p>
<p>- Men vi har flera andra yngre svenska singelspelare att hoppas på. Till exempel Rebecca Kuhl, Lovisa Johansson och Emma Karlsson, säger Jonas Herrgårdh.</p>
<p><strong>Herrdubbel</strong></p>
<p>Det svenska paret Richard Eidestedt/Nico Ruponen är favoriter. Andraseedade är det ryska paret Konstantin Abramov/Alexandr Zinchenko, men här finns också flera duktiga unga danska par som Alexander Bond/Nikolaj Overgaard.</p>
<p><strong>Damdubbel</strong></p>
<p>Även vårt starka damdubbelpar Clara Nistad/Emma Wengberg är förstaseedat. Clara/Emma får dock mycket hård konkurrens av det danska paret Julie Finne-Ipsen/Rikke Söby. De båda paren ligger på platserna 33 och 34 på världsrankingen.</p>
<p>- Det blir också spännande att se hur det går för våra yngre dubbelpar Emma Karlsson/Johanna Magnusson och Klara Johansson/Moa Sjöö.</p>
<p><strong>Mixedubbel</strong></p>
<p>Nico Ruponen/Amanda Högström (bilden ovan), som vid jultid låg på plats 21 på världsrankingen, är också förstaseedade. Andra starka par i tävlingen är Bastian Kersaudy/Lea Palermo från Frankrike och Mathias Bay-Smit/Alexandra Böje från Danmark.</p>
<p>- Det blir även intressant att se vad vårt nykomponerade mixedpar Richard Eidestedt/Clara Nistad kan göra i den här konkurrensen, säger Jonas Herrgårdh.</p>
<p><strong>Med så många svenskar toppseedade är förväntningarna höga inför Swedish International. Vilket slutresultat skulle du vara nöjd med?</strong></p>
<p>- Jag hoppas att vi kan vinna åtminstone två av fem kategorier. Och att några av våra yngre spelare överraskar positivt, säger Jonas Herrgårdh.</p>
<p><a href="https://bwf.tournamentsoftware.com/sport/tournament.aspx?id=D0488B64-69CA-4CBE-9415-27C2B4D3CE80" title="Här hittar ni lottningen till Swedish International." target="_blank">Här hittar ni lottningen till Swedish International.</a></p>
  
  <div class="text-gray-400"> Publicerad: 2017-01-03</div>
  

    </main>

</body>

</html>