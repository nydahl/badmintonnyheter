<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Sverige deltog på Student-OS</h1>
  <div class="mb-2 text-xl">23-29 augusti gick Student-OS i Taiwan. Från Sverige kom en trupp på fem spelare som representerade de blågula färgerna i badminton.
  </div>
    <p>Över 250 spelare från 39 länder samlades för badmintonturneringen på Student-OS (Summer Universiade). Europa var representerat av tolv länder och Sverige hade fem spelare, tre damer och två herrar, på plats. Den svenska truppen bestod av Amanda Wallin, Berfin Aslan, Louise Eriksson, Patrik Lundqvist och Simon Bergström.</p>
<p>Upplägget för Student-OS är likt ett vanligt OS med ett 20-tal idrotter, en OS-by och sammanlagt drygt 8000 utövare från 140 länder.</p>
<p>- Det var en magisk upplevelse. I ärlighetens namn visste jag knappt att det fanns för ett år sedan. Efter lite research förstod jag att många stora nationer använder det som en förberedelse inför OS för sina unga atleter och att det är betydligt större i andra länder än i Sverige, säger Patrik Lundqvist.</p>
<p>Badmintonturneringen som innehöll både lagspel och individuellt spel startade på onsdagen förra veckan och avslutades på tisdagen denna vecka. Lagspelet inledde turneringen och där fick Sverige möta Hong Kong, Indien och Slovenien i grupp F.</p>
<p>Sverige fick en tuff första dag. Först blev det förlust mot Indien med 1-4 och senare på dagen 0-5 mot Hong Kong. Dagen därpå följde svenskarna upp med en match mot Slovenien som blev jämnare men slutade med förlust 2-3.</p>
<p>− Simon gjorde en kanoninsats, sett utifrån förutsättningarna, och hade matchboll men förlorade till slut med 23-21 i avgörande set. Vi visste att vi skulle ta mixeden och damdubbeln lätt vilket vi gjorde, men Simon låg livlös på läktaren vilket inte bådade gott inför dubbeln. Tyvärr gapade vi efter för mycket och varken jag eller Simon kom upp i nivå och två jämna set förlorades, säger Patrik Lundqvist.</p>
<p><img alt="" src="http://iof1.idrottonline.se/globalassets/asvenska-badmintonforbundet/kommunikation/bilder/student-os-2017-matchbild.png?w=600&h=360" height="360" width="600" /></p>
<p>Som sista lag i gruppen fick Sverige därefter möta Filippinerna i en placeringsmatch. Där lyckades man vinna med 3-1 vilket gjorde att Sverige placerade sig på plats 21 bland de deltagande länderna.</p>
<p>− Efter Simons tuffa singel insåg jag att det var bara att bita i det sura äpplet och spela singeln. Väl där gick det över förväntan och jag vann en jämn 3-setare. Efter säkra segrar i såväl herrdubbel som damdubbel blev det slutligen en seger för Sverige i Universiaden, berättar Patrik.</p>
<p>I det individuella spelet deltog Sverige i damsingel, damdubbel, herrdubbel och mixeddubbel. Men där lyckades inga svenskar ta sig förbi första omgången.</p>
<p>− En liten ljuspunkt var Amanda och Louise dubbel som spelade två jämna set med USA som tog sig till semifinal, säger Patrik.</p>
<p><strong>Vilken nivå höll turneringen?</strong></p>
<p>− Eftersom VM spelades samtidigt tror jag att turneringen höll lite sämre nivå än vad den brukar. Dock fanns världsettan i damsingel från Taiwan på plats som dragplåster. Trots att nivån kanske var lite sämre än normalt hade många stora nationer sina unga landslagsspelare på plats där. Thailand, Korea, Taiwan och Japan stack ut i år.</p>
<p>Turneringen dominerades av de asiatiska länderna som tog överlägset flest medaljer. Den enda europeiska medaljen vanns av Ryssland som tog hem en bronspeng i mixeddubbel.</p>
<p><a href="https://data.2017.gov.taipei/atos/prod/eng/zz/engzz_badminton-daily-competition-schedule.htm" target="_blank">Här hittar du samtliga resultat</a></p>
  
  <div class="text-gray-400"> Publicerad: 2017-09-01</div>
  

    </main>

</body>

</html>