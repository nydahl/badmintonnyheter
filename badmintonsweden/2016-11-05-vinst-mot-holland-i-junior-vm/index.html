<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Vinst mot Holland i Junior-VM</h1>
  <div class="mb-2 text-xl">Johanna Magnusson (bilden ovan) vann både singel och dubbel, ihop med Emma Karlsson, i segermatchen mot Holland i Junior-VM. Nu väntar Hong Kong Kina i sista lagmatchen.
  </div>
    <p>Näst sista placeringsmatchen mot Holland spelades idag lördag. Det tidigare så vackra vädret i Bilbao liknade mer svenskt väder, grått och mulet. Skulle detta även påverka U19 lagets humör i lagspelet?</p>
<p>Lite oroande blev det med en start där vi i herrdubbeln mönstrade Carl Harrbacka och Adam Gozzi. Calle och Adam mötte ett riktigt bra holländskt par och kom tyvärr inte riktigt upp i sin rätta nivå. Holländarna satte press på svenskarna som hade svårt att hitta motmedel. Efter ett ganska klart första set var vi i ledningen en bit upp i andra, men i slutet tog holländarna tillbaka kommandot och kunde ganska komfortabelt vinna med 21-16, 21-17.</p>
<p>Dags för damsingel där vi för dagen spelade Johanna Magnusson. Johanna skulle spelat två dubblar i går, men bägge låg sent i matcherna och därför fick Johanna hel vilodag under gårdagen. Klokt av lagledningen att nu verkligen se till att Johanna fick spela. Hon gjorde ett stabilt intryck i sin första singel i detta VM. Fick en mycket bra start och ledde rakt igenom första set till vinst 21-17. I andra var det tuffare och det vägde hela vägen fram till 15 lika då Johanna la i en överväxel och relativt enkelt gick ifrån till 21-17. En bra insats.</p>
<p>I herrsingeln fick Shaun Ekengren wo då hans holländska motståndare under natten drabbats av magsjuka. 2-1 till Sverige på ett tråkigt sätt naturligtvis.</p>
<p>Nästa match var damdubbeln med Johanna och Emma Karlsson. Vi vädrade möjlighet till seger med den starka damdubbeln vi har, men satte kaffet i strupen när tjejerna under första set sattes under hård press från sina duktiga motståndare och trots två setbollar tappade setet med 21-23.</p>
<p>På svenskläktaren syntes oroade miner och Calle Harrbacka och Tilda Sjöö, som ska spela den eventuellt avgörande mixeden, lämnade hallen för att göra sin uppvärmning.</p>
<p>I andra set var det helt jämt upp till 15-15, men här får svenskorna lite momentum. Bättre servar och delvis ändrad taktik med mer mjuka bollar gör att tjejerna till slut kunde ta hem setet med 21-17.</p>
<p>I tredje tog Emma och Johanna kommandot direkt och gick snabbt upp 8-0. Svenskbänken såg tryggare ut. Men att slappna av var som vi sett tidigare farligt och holländskorna närmade sig oroväckande. Vid  17-15 kändes det riktigt otäckt, men Johanna och Emma hade både rutin och lugn för att plocka fram det lilla extra och ta hem avgörande set med 21-17.</p>
<p>3-1 betyder att vi har tagit oss till final i grupp B precis som förra året och spelar nu i morgon söndag om platserna 17 och 18. Förra året tappade vi denna avslutande match mot Frankrike. I morgon hoppas vi på revansch i en tuff match mot fjolårets åtta i lagtävlingen - Hong Kong Kina.</p>
<p>Får ett snack med FK Andi Tandraputra efter matchen.</p>
<p>- Det känns enormt bra. Vi är starka och jag känner att vi är bättre än Holland i både damdubbeln och damsingeln när vi håller oss till taktiken. Vi har lite lätt att tappa bort taktiken i perioder i matcherna  och då visar holländarna hur duktiga dom är, säger Andi.</p>
<p>- Innan matchen kändes det som en 50/50-match. När de sedan tvingades lämna wo i herrsingeln känns vi som lite favoriter och det är skönt att vi ror det i hamn på ett så bra sätt, konstaterar Andi.</p>
<p>Vi blickar fram mot morgondagens kamp och Andi konstaterar att det kommer bli mycket tufft men samtidigt väldigt roligt.</p>
<p>- Att få möta asiater en gång till innan det individuella spelet börjar är väldigt bra för oss. Jag hoppas verkligen vi lärt oss en del från matchen mot Korea. Hong Kong Kina, morgondagens motståndare, är en mycket tuff motståndare. Men en uppgift som passar oss perfekt som avslutning på lagspelet, avslutar Andi.</p>
<p><a href="http://bwf.tournamentsoftware.com/sport/tournament.aspx?id=71E1CCBA-C608-420E-8197-C17EBB82EC0C">Här finner du lottning och resultat i lagspelet.</a> </p>
  
  <div class="text-gray-400"> Publicerad: 2016-11-05</div>
  

    </main>

</body>

</html>