<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Melker och Tilda dubbla mästare</h1>
  <div class="mb-2 text-xl">Det blev två dubbla mästare i U19-SM i Umeå. Melker Z-Bexell och Tilda Sjöö tog två guldmedaljer var. Men singeltitlarna gick till Edith Urell och Johan Azelius.
  </div>
    <p><em>Bilden ovan: Melker Z-Bexell/Tilda Sjöö blev dubbla guldmedaljörer i U19-SM i Umeå. Foto: Torbjörn Jansson.</em></p>
<p>Duon Melker Z-Bexell/Tilda Sjöö (Fyrisfjädern) dominerade inte oväntat U19-SM. De har båda vid årsskiftet tagit steget in i seniorlandslaget, och de vann mixed vid Senior-SM för en vecka sedan. De har också ett otal meriter från tidigare SM för ungdomar och juniorer. Inte minst Tilda som redan före Umeå-tävlingen hade tre U19-SM-titlar. Både 2017 och 2018 vann hon mixed med Carl Harrbacka, och förra året vann även damdubbel med Olivia Wänglund.</p>
<p>Melker och Tilda var inte bara förstaseedade i mixed. Melker var det även i herrdubbel ihop med Filip Karlborg (Spårvägen), och Tilda var detsamma i damdubbel ihop med Malena Norrman (Malmö).</p>
<p>Och de lyckades försvara favoritskapet i alla tre kategorier. I mixed tog Melker/Tilda guldet utan att förlora ett set. Men det var nära i den tuffa mixedfinalen mot Ludvig Petre Olsson/Malena Norrman. Duon från Trollhättan och Malmö hade länge ledningen i andra set och nådde också fram till en setboll, innan Melker/Tilda vände och vann setet och matchen med 22-20.</p>
<p><img alt="" src="http://iof1.idrottonline.se/globalassets/asvenska-badmintonforbundet/kommunikation/bilder/1819/ungdom/malenanorrman.jpg?w=600&h=376" height="376" width="600" /></p>
<p><em>Malena Norrman övertygade i damdubbel ihop med Tilda Sjöö.</em></p>
<p>I damdubbel vann Tilda Sjöö/Malena Norrman säkert, medan Filip/Melker hade en tuffare herrdubbelfinal mot Johan Azelius/August Björkler (Borås/Frölunda). Men Filip/Melker vann relativt enkelt i tredje och avgörande set.</p>
<p>– Tilda och Melker gör det sammmanlagt bra. Det är inte alldeles lätt att komma hit som stora favoriter och med ett färskt Senior-SM-guld i bagaget. Men jag tycker att de hanterade pressen på ett klart godkänt sätt, säger Jonas Herrgårdh, sportchef på förbundet och även ansvarig för U19-landslaget.</p>
<p>Trots förlusten i herrdubbelfinalen var säkert Johan Azelius ändå nöjd med helgen. Förutom dubbelsilvret vann han guld i herrsingel efter 2-1 i set mot Ludvig Petre Olsson (Trollhättan). Johan utnyttjade sin stora räckvidd och spelade säkert och tempofyllt i både första och tredje set.</p>
<p>– Duktigt av Johan att motsvara favoritskapet i singel och vinna trots tufft motstånd. Han är en god spelare, duktig på halvdistans, varierar spelet bra och har ett mjukt och fint nätspel, säger Jonas Herrgårdh.</p>
<p><img alt="" src="http://iof1.idrottonline.se/globalassets/asvenska-badmintonforbundet/kommunikation/bilder/1819/ungdom/edithurell.jpg?w=600&h=309" height="309" width="600" /></p>
<p><em>Edith Urell vann damsingeltiteln utan att tappa ett enda set på vägen.</em></p>
<p>I damsingel saknades favoriten Ashwathi Pillai (Täby) på grund av en fotskada. Det lämnade fältet fritt för starka Edith Urell (Fyrisfjädern). 15 år gammal vann hon sin första U19-titel. Hon har alltså ytterligare tre möjligheter att spela hem fler U19-guld...</p>
<p>Edith imponerande genom hela singelturneringen och slog bland annat andraseedade Malena Norrman med 2-0 i set i kvartsfinalen. Även i finalen mot klubbkamraten Cecilia Wang vann Edith med 2-0 i set.</p>
<p>– Starkt och imponerande av Edith. Hon spelar offensivt, har rejält tryck i alla slag, och är taktiskt väl skolad. Hon är dessutom mentalt stark, säger Jonas.</p>
<p>Över huvud taget är Jonas Herrgårdh nöjd med klassen på årets U19-SM. Som landslagsansvarig för U19 har han tittat extra noggrant på de spelare som är kvar i U19-klassen de närmaste åren och därmed aktuella för kommande EM och VM. Flera av de dominerande spelarna vid årets SM – till exempel Melker Z-Bexell, Johan Azelius, Tilda Sjöö och Malena Norrman – är enligt internationella åldersbestämmelser redan seniorer.</p>
<p>– Spelet vid U19-SM har hållit en klart godkänd nivå. Inte minst ser vi många duktiga tjejer födda 2002 och 2003 och som har flera år kvar som juniorer. Det lovar gott, säger Jonas.</p>
<p><strong>Här är finalresultaten i U19-SM – ett väl arrangerat mästerskap av IFK Umeå.</strong></p>
<p>Damsingel: Edith Urell (Fyrisfjädern) – Cecilia Wang (Fyrisfjädern) 21-11, 21-19.</p>
<p>Herrsingel: Johan Azelius (Borås) – Ludvig Petre Olsson (Trollhättan) 21-9, 11-21, 21-13.</p>
<p>Damdubbel: Malena Norrman/Tilda Sjöö (Malmö/Fyrisfjädern) – Jessica Silvennoinen/Edith Urell (Kista/Fyrisfjädern) 21-17, 21-10.</p>
<p>Herrdubbel: Filip Karlborg/Melker Z-Bexell (Spårvägen/Fyrisfjädern) – Johan Azelius/August Björkler (Borås/Frölunda) 21-17, 14-21, 21-12.</p>
<p>Mixeddubbel: Melker Z-Bexell/Tilda Sjöö (Fyrisfjädern) – Ludvig Petre Olsson/Malena Norrman (Trollhättan/Malmö) 21-18, 22-20.</p>
<p><a href="http://badmintonsweden.tournamentsoftware.com/sport/tournament.aspx?id=BACB3640-B66F-4626-B31C-C7C3A59F3BD9">Här hittar du samtliga resultat i U19-SM i Umeå.</a></p>
<p>U19-SM livesändes på Solidsport. Är du intresserad av att ta del av matcherna i efterhand? <a href="https://solidsport.com/badmintonswe/livestreams"> Gå då in på Solidsport.</a> </p>
<p><a href="https://www.facebook.com/ifkumeabadminton/">Här är även länken till Umeå Badmintons facebook-sida.</a></p>
<p> </p>
  
  <div class="text-gray-400"> Publicerad: 2019-02-10</div>
  

    </main>

</body>

</html>