<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Så minns vi Vincent Holmgren</h1>
  <div class="mb-2 text-xl">Vincent Holmgren, en av Badmintonsveriges mest välkända tränarprofiler, har avlidit 76 år gammal. Genom åren har han betytt oerhört mycket för många spelare och ledare.
  </div>
    <p><em>Bilden ovan: Vincent Holmgren, i svart träningsjacka, tillsammans med Ullevis lag vid en seriematch 2015.</em></p>
<p>I måndags den 11 mars avled Vincent Holmgren. I hela sitt liv har han som tränare och ledare spelat en betydelsefull roll i svensk badminton. Främst i Frölunda BMK och Ullevi BMK i Göteborg.</p>
<p>Han var huvudtränare i Frölunda under åren 1970-1984, och var en av de drivande personerna bakom att göra Frölunda till en av de ledande klubbarna i Sverige. Där utvecklade han en stort antal unga talanger till framgångsrika elitspelare; bland andra Ann-Sofi Bergman, brödraparen KG och PG Jönsson samt Bengt och Manfred Mellquist.</p>
<p>– Vincent var ovärderlig för klubben, för oss i laget och för mig. Han hade ett enormt stort kunnande och fanns alltid där för oss, säger PG Jönsson, mångårig landslagsspelare med ett otal internationella meriter från VM, EM och OS, bland annat VM-brons i herrdubbel.</p>
<p>PG Jönsson minns Vincent med stor värme:</p>
<p>– Det var hans visioner och engagemang som gjorde att jag valde badminton framför andra sporter. Det lät så spännande när Vincent berättade om All England, världsstjärnor, utveckling, teknik och taktik, berättar PG.</p>
<p>– Och sedan tog han mig på en fantastiskt stimulerande och spännande resa där jag utvecklades från en liten sparv till landslagsspelare.</p>
<p>Vad gjorde Vincent till en bra tränare?</p>
<p>– Att han var så hängiven att både utveckla andra och sig själv. Han stod aldrig still. Han blickade ständigt ut i världen, kollade vad andra tränare gjorde, fick idéer som han testade på oss. Det gjorde träningen stimulerande och utvecklande, säger PG.</p>
<p>– När han sedan coachade var han aldrig dömande, utan sökte hela tiden lösningar. Han var heller inte bara intresserad av resultat, utan också av oss som människor. Det gick att prata om allt med Vincent. Även när jag vara väldigt ung lyssnade han, tog sig tid att fundera och diskutera. Han tog oss verkligen på allvar.</p>
<p>Vincent har inte bara betytt mycket för ett stort antal spelare. Han var också en inspiratör för många andra tränare. 1980 blev Claes Johansson, i dag förbundets föreningsutvecklare och tidigare förbundskapten i Sverige och Schweiz, på Vincents initiativ ungdomstränare i Frölunda. Då hade klubbens verksamhet vuxit så mycket att Vincent inte själv kunde ha hand om all träning.</p>
<p>­ – När jag var ungdomsspelare var Vincent min första och faktiskt enda tränare. Och när jag började som tränare blev han mitt bollplank, mentor och förebild. Hans stöd var avgörande för att jag sedan dess har arbetat 40 år inom badminton, säger Claes Johansson.</p>
<p>När Vincent 1984 lämnade Frölunda för att utbilda sig till socionom tog Claes över som klubbens chefstränare.</p>
<p>– Jag är tacksam och ödmjuk inför allt det som Vincent stod för och som påverkade mig så mycket. Hans integritet, metodik och analytiska förmåga. Han var ständigt innovativ, aldrig rädd för att lära om och testa nytt. Han fortbildade sig ständigt, ända till 75-årsåldern gick han varje tränarkurs som ordnades i landet, berättar Claes.</p>
<p>Efter några år med tränaruppdrag i andra klubbar i Göteborg var sedan Vincent Holmgren drivande bakom att 1993 starta klubben Ullevi BMK. Föreningen höll först till i Ullevi Tennisklubbs lokaler, men har sedan 1998 haft sin verksamhet i Gamlestadshallen. Hans betydelse för Ullevi under de gångna dryga 25 åren kan inte nog poängteras.</p>
<p>– Vincent betydde allt. Han la ner hela sin själ i klubben, fanns alltid där, höll i det mesta och var alltid positiv och peppande. Hans bortgång är en stor förlust för oss, säger Sunniva Aminoff, spelare och styrelseledamot i Ullevi sedan ett tiotal år.</p>
<p>– För mig personligen var en vän och stöttepelare. Vincent har i högsta grad bidragit till att jag varit kvar i badminton så länge.</p>
<p>En annan som vittnar om Vincents betydelse för klubben och för henne själv är Lena Jansson, som spelat många år i Ullevi och också hjälpt till som tränare och ledare.</p>
<p>– Min badmintonvärld är Vincent, säger hon utan att tveka. Hans fantastiska engagemang har alltid inspirerat mig. Han var en förebild, en eldsjäl. Ville någon träna extra ställde han alltid upp. Tidig morgon eller sen kväll spelade ingen roll.</p>
<p>– Vincent var också en jättebra vän, en person som sprudlade av engagemang. Det var så roligt att lyssna till honom när han pratade om musik, konst, trädgård eller badminton. Han ville ständigt lära sig nya saker och ville alltid diskutera, säger Lena.</p>
<p>Badmintonsverige minns och sörjer en mycket skicklig tränare och inspirerande person. Våra tankar går till Vincents familj.</p>
  
  <div class="text-gray-400"> Publicerad: 2019-03-16</div>
  

    </main>

</body>

</html>