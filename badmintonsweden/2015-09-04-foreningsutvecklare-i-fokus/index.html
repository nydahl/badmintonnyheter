<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Föreningsutvecklare i fokus</h1>
  <div class="mb-2 text-xl">Förbundsstyrelsen vill fortsätta satsa på konceptet med föreningsutvecklare. Dels för att det varit framgångsrikt, dels för att styrelsen ser stora behov i framtiden.
  </div>
    <p>Föreningsutvecklarna och Idrottslyftet kommer upp till diskussion på förbundsstämman den 20 september i Helsingborg.</p>
<p>Halmstad Badmintonklubb har motionerat i frågan och får stöd av Hallandsförbundet. Förbundsstyrelsen svarar i en proposition.</p>
<p>I grunden handlar det om olika synsätt på hur föreningsstödet i Idrottslyftet ska användas. Tidigare förbundsmöten har bestämt att i princip hela föreningsstödspotten, cirka 1,9 mkr under 2015, ska användas för föreningsutvecklarprojektet. Av dessa pengar går cirka 1,2 mkr till löner, resten till verksamhetsprojekt.</p>
<p>Motionärerna menar att det inte är i linje med statens syfte med satsningen, och att pengarna därmed inte används på bästa sätt. I stället vill motionärerna att föreningsstödet ska användas av klubbarna själva.</p>
<p>- Vår erfarenhet är att ska vi få fler medlemmar måste det ske på föreningsnivå. Utveckling byggs underifrån, inte uppifrån, säger Kalle Overgaard i Halmstad Badmintonklubb.</p>
<p>- Jag menar att Riksidrottsförbundet har en tanke med att dessa medel bara kan sökas av föreningar. Dessutom anser vi att det räcker med de föreningsutvecklingsresurser som finns inom SISU, fortsätter han. </p>
<p>Men förbundsstyrelsen håller inte med, och ber i sin proposition att förbundsmötet ger styrelsen mandat att framöver använda samtliga medel från Idrottslyftet.</p>
<p>- Vi behöver hela summan som styrmedel för att kunna sätta in resurser där de bäst behövs. Vi anser också att vi utmärkt väl arbetar i linje med statens syfte och intentioner med Idrottslyftet. Det vill säga att vi efter ett noggrant kartläggnings- och analysarbete tagit fram en utvecklingsplan med prioriterade områden, säger Elisabeth Bademo, som i styrelsen ansvarar för föreningsutvecklingsfrågor. </p>
<p>Exakt hur pengarna ska användas och fördelas vill styrelsen arbeta fram under hösten då Riksidrottsförbundets (RF) nya riktlinjer för Idrottslyftet 2016 och därefter har anlänt och behöver analyseras.</p>
<p>- Får vi förbundsmötet med oss ska vi göra ett grundligt arbete där vi självfallet tar in synpunkter från distrikt och föreningar, för att sedan arbeta fram ett koncept för åren 2016 till 2019, säger hon.</p>
<p>Klart är dock att styrelsen vill vidareutveckla och förfina konceptet med föreningsutvecklarna.</p>
<p>- Det har varit extremt lyckosamt, tycker Elisabeth Bademo. Satsningen har gått precis i linje med det som Riksidrottsförbundet vill.</p>
<p>Som exempel på vad föreningsutvecklarna betytt sedan starten 2013 pekar Elisabeth särskilt på tre områden: utbildning, ledarrekrytering, och samverkan mellan klubbar och distrikt. Områden där de först har gjort en omfattande kartläggning genom föreningsbesök.</p>
<p>- Utvecklingen har varit mycket glädjande och i linje med våra långsiktiga mål. Genom att fortsätta använda pengarna centralt garanterar det att vi kan fortsätta framåt. Om vi i stället ger pengar direkt till klubbarna ser vi ibland tendenser till att de går in i den ordinarie verksamheten, vilket inte är meningen, säger hon.</p>
<p>Claes Johansson, föreningsutvecklare i Göteborg, Bohusländal, Västergötland och Värmland, och sammankallande i gruppen, välkomnar styrelsens tankar på att fortsätta satsa på konceptet.</p>
<p>- Jag tycker att vi har bidragit rejält till en god utveckling. Vi har till exempel lyckats mer än fördubbla antalet utbildningstimmar, och vi har varit brobyggare mellan många klubbar och SISU Idrottsutbildarna vilket betyder mycket, säger han.</p>
<p>- Vi har även sammanfört klubbar och distrikt på ett sätt som tidigare inte har varit vanligt. 225 ungdomar har varit med på sommarens regionläger för U13-U17.</p>
<p>Claes ser att det finns enormt mycket kvar att göra, och att föreningsutvecklarkonceptet har en viktig roll att spela framöver.</p>
<p>- Vi måste bli bättre på ett antal områden. Inte minst på att rekrytera nya medlemmar. Blir vi ett större förbund är jag övertygad om att det betyder mycket i våra kontakter med RF, kommuner, tänkbara sponsorer etc. Förutom att det generar mer medel direkt från RF.</p>
<p>- Jag hoppas även att vi ska kunna jobba för att permanenta många samverkansprojekt  som vi nu initierat mellan klubbar, distrikt och regioner. Tänk också på vad vi skulle vinna om vi mycket mer systematiskt kan sprida goda exempel över landet. Här har föreningsutvecklarna viktiga roller att spela, menar Claes Johansson. </p>
<p><a href="http://iof1.idrottonline.se/IdrottOnlineForbund/Badminton/svenskabadmintonforbundet/Nyheter/BadmintonSwedensnyheter/Nyhetsarkiv/Hetastefraganpaforbundsmotet/">Läs också om sanktionsavgiften - het fråga på förbundsmötet.</a></p>
<p><a target="_blank" href="http://iof1.idrottonline.se/IdrottOnlineForbund/Badminton/svenskabadmintonforbundet/forbundet/forbundsmotet2015/">Här hittar du mer material om förbundsmötet 2015. </a></p>
  
  <div class="text-gray-400"> Publicerad: 2015-09-04</div>
  

    </main>

</body>

</html>