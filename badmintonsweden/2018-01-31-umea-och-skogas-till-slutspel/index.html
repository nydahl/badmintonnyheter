<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Umeå och Skogås till slutspel</h1>
  <div class="mb-2 text-xl">Umeå och Skogås knep de sista slutspelsplatserna. Medan Täby och Fyrisfjädern går direkt till semifinal. Det blev resultatet när SBL:s Mellanserier spelades klart på onsdagskvällen.
  </div>
    <p>Svenska Badmintonligan (SBL) har den här säsongen varit en succé. Ändå in i sista omgången av Mellanserierna var det dramatik.</p>
<p>I Mellanserie A handlade det främst om vilket av lagen Fyrisfjädern från Uppsala och Halmstad som tillsammans med Täby skulle direktkvalificera sig till semifinal i det kommande slutspelet.</p>
<p>Det blev de regerande mästarna Fyrisfjädern som drog det längsta strået. Laget besegrade förra årets finalist Kista med 4-2 på bortaplan. Flera av delmatcherna var tuffa, och särskilt systrarna Moa och Tilda Sjöö fick matchen att svänga över till Fyrisfjäderns fördel. Moa/Tilda vände ett underläge med 0-2 i set till seger i en mycket jämn damdubbel mot Kistas Iben Bergstein/Cecilia Bjunér. Moa/Tilda vann med 8-11, 10-11, 11-7, 11-10, 11-5.</p>
<p>Men segern räckte inte i sig själv till semifinalplats utan Fyrisfjädern behövde också hjälp av Täby i matchen mot Halmstad. Och den hjälpen fick Fyrisfjädern. Täby, som spelat mycket starkt i Mellanserie A, tog nu tredje raka vinsten. Slutresultat 4-2 mot Halmstad. Här vann bland annat Hermansah första herrsingel mot Felix Burestedt och Ashwathi Pillai i damsingel mot danskan Line Fleischer Nielsen.</p>
<p>Förlusten betyder att Halmstad slutar trea i Mellanserie A och Kista fyra. Halmstad får därmed välja sin motståndare i det kommande kvartsfinalspelet.</p>
<p>Halmstad kan där välja mellan Umeå och Skogås som blev etta och tvåa i Mellanserie B. Umeå fick en relativt lätt resa i sin hemmamatch och vann med klara 6-0 mot Spårvägen.</p>
<p>Skogås hade en betydligt tuffare uppgift mot Trollhättan, men redan resultatet 3-3 före Golden set säkrade kvartsfinalplatsen. Det hjälpte inte att Mikael Westerbäck vann Golden set mot Douglas Lidman, vilket betydde 4-3 för Trollhättan och 2-1 i poäng. Det resultatet var precis vad Skogås behövde för att hålla sig före i tabellen.</p>
<p>Av avgörande betydelse för matchens utgång var Skogås duktiga danska Irina Andersen. Hon var med och tog två matchvinster - damsingel och damdubbel ihop med Marie Louise Steffensen.</p>
<p>Resultaten i Mellanserie B innebär även att åttondeplacerade Spårvägen får spela kval mot division 1-segrarna i vår, medan Trollhättan har spelat färdigt för säsongen. Sjundeplatsen innebär att Trollhättan är klart för nästa års SBL. Klubben kan också se tillbaka på en lyckad första säsong i ligan. Dels för goda resultat i både grundserie och mellanserie, dels för fina arrangemang på hemmaplan i Innovatumhallen med ett imponerande publiksnitt på 300 personer.</p>
<p><a href="http://scoreboardlive.se/" target="_blank">Se alla resultat här</a></p>
<p>Spelordning och datum för slutspelet bestäms under torsdagen. Vi återkommer med information om slutspelet så snart som möjligt. Det som redan är klart är att finalen spelas lördag den 21 april i Uppsala.</p>
  
  <div class="text-gray-400"> Publicerad: 2018-01-31</div>
  

    </main>

</body>

</html>