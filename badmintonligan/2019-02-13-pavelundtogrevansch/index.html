<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Påvelund tog revansch</h1>
  <div class="mb-2 text-xl">Seriefinalen Halmstad-Påvelund blev ett drama. Hemmalaget var en boll ifrån en 4-2-vinst. Men Påvelund kvitterade till 3-3, och vann sedan Golden set. Även i Trollhättan fick Golden set bli avgörande.
  </div>
    <p><em>Bilden ovan: Påvelunds Line Christophersen vann damsingeln i matchen mot Halmstad. Foto: Torbjörn Jansson.</em></p>
<p>Av fem spelade matcher i Mellanserie A i Badmintonligan har nu fyra gått till Golden set. Så blev det i båda matcherna på onsdagskvällen. Halmstad-Påvelund slutade 3-4, medan Trollhättan besegrade Fyrisfjädern med 4-3.</p>
<p>Matchen i Halmstad var dramatisk. Hemmalaget hade 3-2 i matcher och 2-0 i set i det heldanska damdubbelmötet där Irina Andersen/Sofie Holmboe Dahl mötte Line Christophersen/Mette Poulsen. Men Påvelundsduon vände underläget och tvingade fram ett femte set. Vid ställningen 10-10 var Halmstad bara en boll ifrån seger och tre poäng. Men Line/Mette vann den avgörande bollen och Påvelund hade kvitterat till 3-3.</p>
<p>Paren mötes sedan också i Golden set, och där var Line/Mette klart starkare. De gick raskt fram till 6-0 och vann till slut med 11-7. Det betydde Påvelundsseger och 2-1 i poäng. En revansch för Göteborgslaget som förlorade mot Halmstad med 2-4 på hemmaplan i grundserien.</p>
<p> – Kul att kunna bjuda på en förstklassig och oerhört spännande sportshow. Hela det här matchkonceptet med Golden set är fantastiskt bra. Det är bara att gratulera den som kom på det, säger Asger Madsen, Påvelunds lagledare.</p>
<p>– Sedan är jag mycket nöjd med hur vår damdubbel har utvecklats under säsongen. Mette och Line har blivit klart starkare, mer rörliga och offensiva.</p>
<p>Segern betydde att Påvelund är klart för att gå direkt till semifinal i slutspelet.</p>
<p>– Det var vår målsättning redan från starten av säsongen och det är en lättnad att vi har nått så långt, säger Asger Madsen.</p>
<p>Niclas Rosengren, lagledare i Halmstad, var av förståeliga skäl inte lika nöjd.</p>
<p>– Det är tufft att vara så nära segern men ändå förlora. Men samtidigt var det mycket som var positivt. Sofie var tillbaka i laget efter sin skada och gjorde en bra damdubbel ihop med Irina. Rasmus Messerschmidt vann säkert både sin singel och sedan dubbel med Mikkel Mikkelsen, säger han.</p>
<p>Förlusten gör att Halmstads match borta mot Fyrisfjädern på fredag blir avgörande för andraplatsen i Mellanserie A. Uppsalalaget har chansen att gå om, men måste då vinna med 4-2. Utgången är viktig för båda lagen, som helst vill bli tvåa och därmed gå direkt till semifinal.</p>
<p>– Vi åker självfallet dit för att ta minst tre matcher. Jag tror att vi klarar det. Det gäller att vi fortsätter vara stabila i damsingel och herrdubbel plus att ta minst en match till, säger Niclas Rosengren.</p>
<p>I onsdagskvällens andra match möttes Trollhättan-Fyrisfjädern, och där blev det precis lika jämnt. Efter sex matcher stod det 3-3, efter att bland annat Sophia Grundtvig vunnit först damsingel och sedan damdubbel ihop med Sara Lundgaard.</p>
<p>Fyrisfjäderns Victor Svendsen vann herrsingel 1 mot Mikael Westerbäck, och även mixeddubbel ihop med Tilda Sjöö mot Daniel Lundgaard/Sara Lundgaard.</p>
<p>Men de sistnämnda fick revansch i Golden set. Och det med minsta möjliga marginal. Daniel/Sara vann med 11-10, till hemmapublikens stora jubel.</p>
<p>Trots vinsten är det i praktiken klart att Trollhättan slutar på fjärdeplats i Mellanserie A, och får därmed förbereda sig på kvartsfinalspel om några veckor</p>
<p>Så här gick det i matcherna på onsdagskvällen:</p>
<p>Mellanserie A:</p>
<p><a href="https://www.scoreboardlive.se/tournament/show/638">Halmstad-Påvelund 3-4</a></p>
<p><a href="https://www.scoreboardlive.se/tournament/show/639">Trollhättan-Fyrisfjädern 4-3</a></p>
<p>På torsdag och fredag färdigspelas mellanserierna. Här är schemat:</p>
<p><strong>Mellanserie A:</strong></p>
<p><a href="https://www.scoreboardlive.se/tournament/show/640">15/2 kl 18.00 Fyrisfjädern-Halmstad</a></p>
<p><strong>Mellanserie B:</strong></p>
<p><a href="https://www.scoreboardlive.se/tournament/show/631">14/2 kl 18.30 Täby-Umeå</a></p>
<p>Vill du se matcherna i Badmintonligan i direktsändning? Eller se någon match i efterhand? <a href="https://solidsport.com/badmintonswe/livestreams">Gå då in på Solidsport.</a> Allt du behöver göra för att se alla matcher i Badmintonligan är att skapa ett kostnadsfritt konto.</p>
<p><a href="http://www.badmintonligan.se/">Allt om Badmintonligan, samtliga resultat och aktuell tabell hittar du på vår specialsajt.</a></p>
  
  <div class="text-gray-400"> Publicerad: 2019-02-13</div>
  

    </main>

</body>

</html>