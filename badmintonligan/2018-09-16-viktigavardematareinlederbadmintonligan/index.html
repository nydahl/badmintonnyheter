<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Viktiga värdemätare inleder Badmintonligan</h1>
  <div class="mb-2 text-xl">Vilka har rustat starkast? Och vem klarar av premiärnerverna bäst? Svaren får vi när Badmintonligan säsongen 2018/2019 startar nu på måndag 17 september. I den första omgången möts Täby-Påvelund, Västra Frölunda-Fyrisfjädern och Halmstad-Umeå.
  </div>
    <p>Det är äntligen premiär för Badmintonligan och det blir högintressanta möten direkt från start. Måndag 17 september spelas den första matchen mellan de regerande mästarna Täby och nykomlingen Påvelund som många har tippat högt i tabellen. Det blir med andra ord ett rejält test för båda lagen, och en fingervisning om hur de kommer att stå sig under säsongen.</p>
<p>− Det kommer att bli en stentuff säsong och det finns inga lätta matcher över huvud taget. Så här tufft har det aldrig varit, säger Täbys spelande lagledare Mathias Wigardt om säsongen som kommer.</p>
<p>I Täby är truppen relativt intakt sedan SM-guldet firades för bara några månader sedan. Ett stort avbräck är förstås tappet av före detta landslagsspelaren Emma Wengberg som under flera säsonger bildat ett närmast ostoppbart damdubbelpar med Clara Nistad. I övrigt har mästarklubben inte värvat några spelare utifrån. Istället trummar man på med den vinnande truppen från förra säsongen och lyfter även upp ett antal unga talanger från de egna leden.</p>
<p>− Det är en medveten strategi. Vi hade chans att värva ett par utländska namn, men beslutade istället att satsa på våra egna unga spelare. De är många som är väldigt duktiga, men en del är fortfarande väl unga för Badmintonligan, säger Mathias Wigardt.</p>
<p><strong>Hur går tankarna inför mötet med Påvelund?</strong></p>
<p>− De är hur starka som helst och har egentligen inte en enda svag position. Vi måste spela på topp för att det ska gå vägen. Framförallt deras damsingel och damdubbel är på landslagsnivå och riktigt svårslagna. Jag och Hermansah måste ta våra herrsinglar och så måste vi få med oss någon match till om det ska gå vägen.</p>
<p>Nykomlingen Påvelund vann kvalet upp till Badmintonligan i stor stil och har även de bibehållit sin starka trupp från förra säsongen. Stommen med spelare som Line Christophersen, Laura Sarosi, Joshua Eipe, Christian Lind Thomsen, Mattias Borg och Magnus Sahlberg är kvar samtidigt som laget fyllt på med kvalitetsspelare som Mette Poulsen, Linda Zetchiri, Sabrina Jaquet, Frederik Colberg och Kieran Merrilees. Påvelund är i mångas ögon en guldkandidat redan första säsongen i Badmintonligan. Premiärmötet med mästarna från i våras blir en värdemätare som säkert fler klubbar kommer snegla på.</p>
<p><a href="https://www.scoreboardlive.se/tournament/show/576" target="_blank">Här hittar du laguppställningar 24 timmar innan match</a></p>
<p>Klicka på följande länkar för att följa matchen direkt via Solidsport: <a href="https://solidsport.com/badmintonswe/watch/taby-pavelund-bana-1" target="_blank">Bana 1</a> - <a href="https://solidsport.com/badmintonswe/watch/taby-pavelund-bana-2" target="_blank">Bana 2</a></p>
<p>Redan tisdag 18 september är det dags för nya matcher i Badmintonligan. Då ställs säsongens andra nykomling, tillika Göteborgslag, Västra Frölunda mot vårens finalister Fyrisfjädern och i Halmstad blir det en repris på förra säsongens kvartsfinal då hemmalaget tar emot IFK Umeå.</p>
<p>Fyrisfjädern tappade i våras titeln efter två raka guld och är förstås ute efter att revansch. Sedan finalförlusten har de stärkt truppen med spelare som Julie Dawall Jakobsen, Tim Foo, Melker Bexell och Daniel Goliof. Västra Frölunda fick plats i Badmintonligan efter att Skogås drog sig ur serien. Göteborgarna har ett ungt lovande lag men får på pappret svårt mot mer rutinerat motstånd. Frölunda har dock allt att vinna under sin första säsong och det återstår att se hur de presterar på banan.</p>
<p><a href="https://www.scoreboardlive.se/tournament/show/577" target="_blank">Här hittar du laguppställningar 24 timmar innan match</a></p>
<p>Klicka på följande länkar för att följa matchen direkt via Solidsport: <a href="https://solidsport.com/badmintonswe/watch/vastra-frolunda-fyrisfjadern-bana-1" target="_blank">Bana 1</a> - <a href="https://solidsport.com/badmintonswe/watch/vastra-frolunda-fyrisfjadern-bana-2" target="_blank">Bana 2</a></p>
<p>Halmstad och Umeå är två lag som känner varandra väl sedan förra säsongens kvartsfinal. Då var Halmstad strået vassare och gick segrande ur dubbelmötet. Båda lag har dock fyllt på med dansk spets sedan sist. I Umeå har Michelle Sköldstrup anslutit och i Halmstad har Irina Andersen och Rasmus Messerschmidt tillkommit. Även detta möte blir en spännande drabbning som kommer avslöja en del om nivån på säsongens liga.</p>
<p><a href="https://www.scoreboardlive.se/tournament/show/578" target="_blank">Här hittar du laguppställningar 24 timmar innan match</a></p>
<p>Klicka på följande länkar för att följa matchen direkt via Solidsport: <a href="https://solidsport.com/badmintonswe/watch/halmstad-umea-bana-1" target="_blank">Bana 1</a> - <a href="https://solidsport.com/badmintonswe/watch/halmstad-umea-bana-2" target="_blank">Bana 2</a></p>
<p><a href="https://solidsport.com/badmintonswe/category/badmintonligan" target="_blank">Du streamar alla matcher via Svenska Badmintonförbundets kanal hos Solidsport (klicka här).</a></p>
  
  <div class="text-gray-400"> Publicerad: 2018-09-16</div>
  

    </main>

</body>

</html>