<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Fyrisfjäderns drömvändning gav Lag SM-guld</h1>
  <div class="mb-2 text-xl">IFK Umeå hade handen på pokalen när Fyrisfjädern inledde tidernas comeback. Tack vare Albin Hjelms otroliga insats vid 0-3 underläge fick laget ny luft under guldvingarna och vann till slut finalen med 4-3. Grattis till Lag SM-titeln!
  </div>
    <p>Det kunde inte ha blivit ett mer välregisserat finalmöte när Fyrisfjädern och Umeå gjorde upp om guldet i Victor Lag SM. Stundtals kändes det som att dramat hade ett tydligt manuskript att följa. Fyrisfjädern såg ut att vara uträknat flera gånger om, men skulle visa varför man är tvåtusentalets framgångsrikaste elitklubb. Inledningsvis var dock IFK Umeå klart hetast där storspelande Andi Fadel Muhammad och Malena Norrman såg ut att bli riktiga matchhjältar för norrlandslaget. </p>
<p>Andi skulle sätta sig i respekt direkt när han under mastodontmötet med dansken Victor Svendsen briljerade med sitt otroliga anfallsspel. Spänstiga hoppsmashar varvades med delikat nätspel, vilket fick Svendsen att plötsligt se hjälplös ut. När även den patenterade backhandfinten från Andi satt på linjen och lurade upp dansken till att köpa pölse på läktaren, då förstod man att han skulle segra. Indonesen var tokladdad i varje bollduell och vann mycket riktigt den så viktiga första herrsingeln med 3-1 i set. </p>
<p>- I dag var jag riktigt bra och kunde spela ut hela mitt register. Jag fick bra utdelning i offensiven och det var skönt att ge laget en så fin start. Det var även bra att bevisa att jag slog en av ligans bästa herrsingelspelare. Jag väntade på honom och nu visade jag att mitt spel räckte för att vinna, säger Andi Fadel Muhammad.<br />På banan bredvid visade samtidigt Malena Norrman och Ronak Olyaee upp ett spel som hade nått nya höjder. Paret spelade säsongens bästa damdubbel och tog en beundransvärd skalp mot Fyrisfjäderns på förhand riktigt starka motståndare Moa Sjöö och Julie Dawall Jakobsen.  </p>
<p>- Alla sa på förhand att vi skulle förlora damdubbeln, så det var en obeskrivlig känsla att få vinna den. Vi bevisade verkligen vår nivå och jag blev så glad att jag grät lite på läktaren efteråt, berättar Ronak Olyaee. </p>
<p>Nu var Henri Hurskainens lagbygge rejält i gungning och Umeå skulle fortsätta med sin dominans ett bra tag till. För när de för dagen formtoppade lirarna Malena och Andi fick utgöra en enhet i den efterföljande mixeden skapades ren badmintonmagi. Man fullständigt pulvriserade sverigeettorna Tilda Sjöö och Melker Zickerman Bexell, vilket drygade ut hemmalagets ledning till 3-0. </p>
<p>Det hade blivit guldläge för IFK:arna och mannen som laget satte sitt hopp till var Johan Azelius i den andra herrsingeln. Men här skulle vändpunkten komma och en annan bragdman skulle få slutordet i showen. När Johan efter två setsegrar var framme vid ett 10-lika läge i det tredje setet spelade han den nästföljande bollen om att vinna hela mästerskapet åt Umeå.<br />Vittringen av den ädlaste valören kunde inte vara starkare och han hade därmed hela IFK Umeås öde i sitt racket. Den förmodligen viktigaste bollduellen i spelarnas liv fick dock ett ödesdigert slut för Umeå när Johans stopp landade någon ynka centimeter utanför linjen. Så nära vara det att guldet hamnade i Norrland. I stället hade Uppsalas Albin Hjelm vunnit setet och kunde fortsätta på den inslagna vägen genom att vinna de sista två seten med 11-9 i båda. </p>
<p>- Jag visste att jag hade kniven mot strupen, men försökte inte tänka på det då. När jag hade 10-9 i det tredje setet tänkte jag att jag har två chanser att hålla liv i det här. Sedan blev det 10-lika och då skulle bara bollen in tills han slår ut den. Där svängde sedan momentumet över till vår fördel och allt började flyta på, berättar Albin Hjelm och får lovord från sin motståndare efter insatsen. </p>
<p>- Jag brukar älska att vara i de här jämna lägena, men den här gången gick det inte. Det känns jobbigt när jag var så fruktansvärt nära med bara en poäng från att vinna hela ligan åt oss. Sedan hade Albin många bra slag och fick med sig mycket på slutet. Så han var en värdig vinnare och grattis till honom, säger Johan Azelius. </p>
<p>Den mentala pendeln hade nu svängt över till Fyrisfjädern och även om underläget fortfarande var stort, så märktes det bland uppsalaborna att man nu verkligen trodde på ett mirakel. Näst på tur att fortsätta upphämtningen var danskan Julie Dawall Jakobsen. I sin damsingel mot indonesiskan Melsya Nur Fitriani var hon mycket pressad och hamnade tidigt i en svår situation. De långa slagväxlingarna avlöste varandra och Julie fick slita hårt i defensiven för att slutligen kunna vinna.  </p>
<p>När Melsya vann matchens fjärde set såg det ut som att hon skulle lyckas med det som Johan inte klarade av, nämligen att bärga guldmedaljen. Nu hade Umeå en ny hjältinna att hoppas på, men inte heller hon kunde hantera den kopiöst stora pressen. Julie var mentalt starkast mot slutet och tog hem det femte setet med 11-9 till jubel och ett oväntat konfettiregn, matchen var ju långt ifrån över. </p>
<p>Efter att Fyrisspelarna Melker Zickerman Bexell och Victor Svendsen även hade vunnit herrdubbeln mot sina mentalt trötta rivaler återstod nu en rafflande slutspurt i form av <em>golden set</em>. Det var då upp till lagledarna att välja bort varsin kategori till bara en återstod. I slutet stod det mellan damdubbeln och herrdubbeln, då Umeås coacher Jens Marmsten och Ola Molin skulle välja. Valet föll till mångas förvåning på herrdubbeln. Damdubbeln hade ju vunnits av Umeå med två stekheta spelare i form av Ronak och Malena. Men i stället var det Johan Azelius och Martin Norrman som nyligen hade förlorat herrdubbeln i tre raka set som skulle få chansen på nytt. Johan hade dessutom ett missat tillfälle att vinna guldet åt sitt lag kvar i bakhuvudet. Nu var tanken att han skulle få möjlighet till upprättelse.<br /><br />- Vi trodde stenhårt på vår herrdubbel och de ville verkligen ha revansch. Jag och Ronak hade suttit på läktaren och lagt all vår energi på att heja fram våra lagkompisar, så därför tyckte även vi att killarna borde spela. Dessutom var Julie het efter segern i damsingeln. Där och då kändes det rätt, så det var ett beslut som hela laget stod bakom, förklarar Malena Norrman.</p>
<p>På andra sidan väntade dock ett motstånd som bara lyste av självförtroende, vilket även skulle avspegla sig tydligt i det sista golden setet. Melker och Victor var paret som hade Fyrisfjäderns guldförhoppningar på sina axlar. Tack vare en tidig ledning i setet fick de umeåparet att se riktigt skakiga ut och efter en så lång kamp var vi helt plötsligt framme vid ett flertal mästerskapsbollar till Fyrisfjädern. Nu fanns det ingen tvekan längre. När Victor Svendsen släppte ett långt lyft från Johan var en helt fenomenal vändning fullbordad och han hade den här gången tagit sin klubb till ytterligare ett Lag SM-guld. Finalförlusten mot täbyindonesen Hermansah i samma situation för tre år sedan var bortglömd för dansken som nu kunde leva ut sitt glädjefnatt för fullt. Hela laget sprang sedan ut iklädda sina guldhattar och började fira en finalseger som ur ett historiskt perspektiv kan ses som den häftigaste någonsin.  </p>
<p>Fyrisfjäderns coach Henri Hurskainen förlorade själv en SM-final i golden set mot Kista 2015, då som spelare. Nu fick han ta revansch som ledare.<br /><br />- Det är faktiskt en konstig känsla. Jag är såklart oerhört glad, men känner även lite lättnad med tanke på hur matchen utvecklade sig. Men jag trodde på vårt lag så länge vi kunde vinna en av de fyra första matcherna. Jag vet ju själv hur det känns att förlora den här typen av matcher och därför är det extra skönt att vinna, även med tanke på historiken och kulturen som den här klubben har. Det är också så kul för många av spelarna som vuxit upp i den här föreningen och spelat här hela sina liv, säger han. </p>
<p>I Umeå-lägret var besvikelsen naturligtvis väldigt stor och klubben får fortsätta kämpa för sitt SM-guld efter fyra finalförluster, men det fanns även en stor stolthet bland spelarna som man verkligen ville lyfta fram.<br /><br />- Det är så jäkla nära och vi kämpade så hårt för varandra. Därför känns det lite tomt nu i kroppen, men vi måste sakta förstå vad vi har lyckats med. Så nu ska vi fira vår framgång, även om det inte slutade med ett guld den här gången, säger lagets dubbelspelare Ronak Olyaee och får medhåll av lagkamraten Johan Azelius:<br />- Jag är så sjukt stolt över alla och vi har verkligen brytt oss om varandra hela den här säsongen. Det är såklart surt att det slutar så här och vi fastnade nog lite för mycket i tanken att klubben aldrig vunnit en final tidigare och att vi nu skulle göra det, men vi måste försöka vara nöjda med vad vi har åstadkommit. Vi var värda vinsten idag och krigade som tusan för varje poäng, menar han. </p>
<p>För Fyrisfjäderns del väntade nu en glädjefylld minibussresa hem till Uppsala och på vägen reflekterade en av lagets stora hjältar Albin Hjelm lite kring hela lagets fantastiska bragd. </p>
<p>- Det är en otrolig urladdning och vi är hur glada som helst. Vi har så roligt tillsammans och att få vinna en sådan här final med det här laget är helt obeskrivligt. För mig är det extra speciellt att var med och vinna ett guld med min moderklubb. Dessutom var det nu längesedan vi vann. Jag var med och bidrog till att ta hem pokalen till Uppsala för det är där den ska vara, avslutar Albin. </p>
<p>Nu är en av de mest speciella ligasäsongerna över vi gratulerar Fyrisfjädern som får titulera sig svenska lagmästare 2021.  </p>
<p>Svenska Badmintonförbundet vill även rikta ett stort tack till arrangörsklubben IFK Umeå för ett mycket uppskattat och väl genomfört evenemang.</p>
  
  <div class="text-gray-400"> Publicerad: 2021-06-13</div>
  

    </main>

</body>

</html>