<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Prestigemöte direkt i Badmintonligan</h1>
  <div class="mb-2 text-xl">Redan i första omgången av Badmintonligan möts två av favoriterna till SM-guldet. Fyrisfjädern mot Påvelund blir en riktig prestigematch och en bra första värdemätare på de två lagens styrkor.
  </div>
    <p><em>Bild: Andy Tsai vann i helgen Svenskt Grand Prix i Umeå. Ikväll spelar den svenska landslagspelaren med största sannolikhet herrsingel för Fyrisfjädern. </em></p>
<p>Kl 18.00 i kväll går startskottet för Badmintonligan 2019/2020 och det smäller ordentligt direkt. Fyrisfjädern och Påvelund mönstrar två av de starkaste trupperna i ligan med idel europeiska toppspelare i de fem olika kategorierna.</p>
<p>Matchen är också en repris på förra säsongens semifinal, ett dubbelmöte som Påvelund gick segrande ur. Asger Madsen, lagledare för Påvelund, vill gärna upprepa framgången från i våras, men tror att det blir en svår match. Med sig till Uppsala tar han ”nästan” det bästa laget, enligt honom själv.</p>
<p><span>–</span> Det är mycket viktigt för oss att få med oss poäng ikväll på bortaplan mot det lag jag anser vara favoriter att vinna Badmintonligan i år. Lyckas det skapar vi en känsla att vi kan utmana de bästa, säger Asger Madsen.</p>
<p><b>Vill se hungriga spelare</b></p>
<p>Henri Hurskainen, lagledare i Fyrisfjädern, tror också att det blir en tuff första match.</p>
<p><span>–</span> Påvelunds största styrka är att de har bra spelare på alla positioner. Jag ser inte någon match som specifikt viktigare än den andra, det är många tuffa delmatcher som bara måste vinnas, säger Henri Hurskainen.</p>
<p>Fyrisfjäderns lagledare vill inte gå in på hur han ställer upp laget ikväll men berättar att det finns vissa avbräck och att man eventuellt inte kommer att ha starkast möjliga lag på alla positioner.</p>
<p><span>–</span> Det jag hoppas att få se från oss är ett lag som är hungrigt och verkligen vill vinna matchen. Det vore skönt att ge hemmapubliken en bra start på säsongen, säger Henri Hurskainen.</p>
<p>Det är svårt att spekulera om individuella matcher när laguppställningarna ännu inte är officiella (denna säsong måste laguppställningen meddelas senast en timme innan matchstart). <br /> Men på förhand ser Fyrisfjädern ut som favoriter i singelmatcherna, där man speciellt på herrsidan har en stor toppbredd. I dubbelmatcherna är det däremot helt öppet och självklart beroende på vilka som kommer till spel i kväll.</p>
<p><b>Badmintonfeber i Halmstad</b></p>
<p>De två andra matcherna i Badmintonligan första omgång ikväll är Halmstad-Täby och Trollhättan-Aura.</p>
<p>I den första matchen är titelförsvararna Halmstad favoriter, men har tre ordinarie spelare borta.  </p>
<p><span>–</span> Sofie Holmboe Dahl har fått lite skadekänning och Irina Andersen är sjuk. Sen kan tyvärr inte Felix Burestedt heller spela. Men vi har bra ersättare och en bred och stark herrsida och jag hoppas vi vinner matchen trots allt, säger Niklas Rosengren, lagledare i Halmstad.</p>
<p>Om badmintonfebern i Halmstad håller i sig från vårens slutspel återstår att se. Niclas Rosengren hoppas i varje fall på god uppslutning och stöd från den egna hejaklacken.</p>
<p><span>–</span> Förra säsongen hade vi upp mot 300 åskådare på matcherna och kanske blir det något liknande ikväll, säger Niclas Rosengren.</p>
<p>I Trollhättan hoppas man också på lokalborna hittar till badmintonhallen för att se hemmalaget möta nykomlingen BMK Aura.      </p>
<p>Jesper Olsson, en av lagledarna för Trollhättan, ser fram emot premiären.  </p>
<p><span>–</span> Det pirrar lite i magen som det ska inför starten. Ska bli roligt att se om våra unga spelare lyft sig så som vi tror och hoppas, säger han på klubbens Facebooksida.</p>
<p>Och hur slutar matchen mot Aura?</p>
<p><span>–</span> Vinst 5-1!</p>
<hr />
<p><b>Fakta Badmintonligan:</b></p>
<p><a href="http://www.badmintonligan.se/">Badmintonligan</a> är en lagserie som pågår mellan september och april där Sveriges åtta bästa badmintonklubbar möts i en grundserie, mellanserie samt slutspel. <br />Finalen i Badmintonligan avgörs i IFU-Arena i Uppsala i april.</p>
<p>En match i Badmintonligan består av sex delmatcher: Herrdubbel (HD), Damdubbel (DD), Damsingel (DS), Herrsingel 1 (HS 1), Herrsingel 2 (HS 2) och Mixeddubbel (MD).</p>
<p>Alla delmatcher i Badmintonligan spelas bäst av 5 set till 11 poäng, utan förlängning. </p>
<p>Vid 3-3 i delmatcher avgörs mötet mellan lagen genom ett så kallat Golden set. Golden set innebär att ett nytt set till 11 spelas i antingen HD, DD, HS, DS eller MD.</p>
<p><b>Följ Badmintonligan på SolidSport:</b></p>
<p>Alla matcher i Badmintonligan visas på SolidSport. </p>
<p>För att kunna följa Badmintonligan hela säsongen går man in på någon av lagens respektive SolidSport-kanal (se länkar nedan) och tecknar ett månadsabonnemang för 49 kr/mån, man blir då s.k. Månadssupporter.</p>
<p>När man är Månadssupporter går <b>hälften av abonnemangsavgiften till den förening </b>vars SolidSport-kanal man valt (hälften går till SolidSport). Abonnemanget är upplagt så att man sedan kan se hemma- och bortamatcher för sitt favoritlag (samt övriga matcher från Badmintonligan). Man kan när som helst avsluta sitt supporterskap/abonnemang. </p>
<p>Det finns också möjlighet att teckna ett månadsabonnemang som inte är kopplat till någon av klubbarna i Badmintonligan (se mer info nedan).</p>
<p><span>BMK Aura</span><br /><span style="color: #3366ff;"><a href="https://solidsport.com/bmk-aura"><span style="color: #3366ff;">https://solidsport.com/bmk-aura</span></a></span><br /><br /><span>Fyrisfjädern BMK</span><br /><span style="color: #3366ff;"><a href="https://solidsport.com/fyrisfjadern"><span style="color: #3366ff;">https://solidsport.com/fyrisfjadern</span></a></span><br /><br /><span>Halmstads BMK</span><br /><span style="color: #3366ff;"><a href="https://solidsport.com/halmstadbadminton"><span style="color: #3366ff;">https://solidsport.com/halmstadbadminton</span></a></span><br /><br /><span>Påvelunds TBK</span><br /><span style="color: #3366ff;"><a href="https://solidsport.com/ptbk"><span style="color: #3366ff;">https://solidsport.com/ptbk</span></a></span><br /><br /><span>Täby Badminton</span><br /><span style="color: #3366ff;"><a href="https://solidsport.com/taby-bk"><span style="color: #3366ff;">https://solidsport.com/taby-bk</span></a></span><br /><br /><span>Trollhättan BF</span><br /><span style="color: #3366ff;"><a href="https://solidsport.com/trollhattan-bmf"><span style="color: #3366ff;">https://solidsport.com/trollhattan-bmf</span></a></span><br /><br /><span>IFK Umeå</span><br /><span style="color: #3366ff;"><a href="https://solidsport.com/ifk-umea-badminton"><span style="color: #3366ff;">https://solidsport.com/ifk-umea-badminton</span></a></span><br /><br /><span>Västra Frölunda BMK</span><br /><span style="color: #3366ff;"><a href="https://solidsport.com/vastra-frolunda-badminton"><span style="color: #3366ff;">https://solidsport.com/vastra-frolunda-badminton</span></a></span></p>
<p>Vill du se matcherna i Badmintonligan, men inte teckna ett abonnemang som är kopplat till någon av klubbarna, går du in på nedanstående länk.</p>
<p><span style="color: #3366ff;"><a href="https://solidsport.com/badmintonligan" target="_blank"><span style="color: #3366ff;">https://solidsport.com/badmintonligan</span></a></span></p>
<p>För dig som endast vill se enskilda lagmatcher under säsongen finns det möjlighet att köpa Pay-per-view, på respektive klubbs kanal. Hälften av matchsumman går då till sändade lag/hemmalag (hälften till SolidSport).</p>
  
  <div class="text-gray-400"> Publicerad: 2019-09-09</div>
  

    </main>

</body>

</html>