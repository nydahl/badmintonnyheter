<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Badminton Sweden Nyhetsarkiv</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Umeå och Aura till kvartsfinal</h1>
  <div class="mb-2 text-xl">Umeå tog chansen i Victor Badmintonligan. En gedigen laginsats betydde 4-2-vinst mot Aura, och därmed kvartsfinalspel. Men även Malmöspelarna hade anledning att vara glada efter matchen…
  </div>
    <p><em>Bilden ovan: Umeås indonesier Fauzi Fathurrahman tog en mycket viktig vinst mot Jacob Nilsson i herrsingel 1. Foto. Torbjörn Jansson. </em></p>
<p>Avgörandet på torsdagskvällen i Mellanserie B i Victor Badmintonligan blev rafflande. Umeå tog på hemmaplan emot Aura och var piskade att vinna för att komma etta eller tvåa i mellanserien och därmed kvalificera sig för kvartsfinal.</p>
<p>Även Aura hade press på sig. Helst skulle Malmölaget ta en poäng, men även en förlust kunde räcka om den inte blev för stor. Blev den för stor skulle i stället kvartsfinalplatsen gå till Täby.</p>
<p>Det märktes också att matchen Umeå-Aura gällde mycket. Kampen var intensiv från början till slut. Men det blev Umeå som drog det längsta stråt och vann med 4-2. Båda herrsinglarna gick till hemmaspelarna. Fauzi Fathurrahman kom till matchen med en färsk turneringsvinst från Iceland International i bagaget och vann mot Jacob Nilsson med 3-1 i set. Samma siffror vann Johan Azelius med mot Tom Andersson.</p>
<p>Högst delaktig i de två andra Umeåvinsterna var sedan dansken Lasse Mølhede. Han vann herrdubbel med Jonathan Forsberg och mixed med Malena Norrman.</p>
<p>Segern för Umeå betydde tre poäng och förstaplats i Mellanserie B. Men även Auraspelarna kunde glädja sig efter matchen. 2-4-förlusten räckte precis till andraplatsen. Malmölaget och Täby slutade båda på sex poäng och 9-9 i matchskillnad. Men seträkningen avgjorde till Auras fördel. Aura hade 39-32 i set, Täby 30-35. Så trots förlusten mot Umeå blev Aura tvåa i Mellanserie B, och knep den sista kvartsfinalplatsen.</p>
<p>Här hittar du samtliga resultat i torsdagskvällens match:</p>
<p><a href="https://www.scoreboardlive.se/tournament/show/877">Umeå-Aura 4-2</a></p>
<p>Direkt efter torsdagskvällens match blev kvartsfinalparen klara. Påvelund blev trea i Mellanserie A, och hade därmed förmånen att få välja sin kvartsfinalmotståndare. Göteborgslaget valde Aura och att börja med bortamatch.</p>
<p>Det andra kvartsfinalparet blev då Umeå och Trollhättan, som blev fyra i Mellanserie A. Även Trollhättan valde att börja med bortamatch.</p>
<p>De första matcherna i båda kvartsfinalerna spelas redan i nästa vecka. Returerna går sista veckan i februari. Exakta datum är ännu inte fastlagda, och vi återkommer med den informationen så snart som möjligt.</p>
<p>Vinnarna av kvartsfinalerna får sedan i semifinalerna möta Fyrisfjädern och Halmstad, som slutade etta och tvåa i Mellanserie A. Som etta har Fyrisfjädern då fördelen att få välja sin semifinalmotståndare.</p>
<p>Täby, som slutade trea i Mellanserie B, har spelat färdigt för säsongen. Fyran Frölunda tvingas däremot spela kval senare i vår mot de tre division 1-segrarna om platsen i Badmintonligan.</p>
<p>Du vet väl att du kan följa livesändningarna från <a href="https://solidsport.com/badmintonligan">Badmintonligan på Solidsport</a>. Teckna dig för ett månadsabonnemang och stötta din favoritklubb.</p>
  
  <div class="text-gray-400"> Publicerad: 2020-01-30</div>
  

    </main>

</body>

</html>