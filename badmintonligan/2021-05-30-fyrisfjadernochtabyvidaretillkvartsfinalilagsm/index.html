<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Fyrisfjädern och Täby vidare till kvartsfinal i Lag SM</h1>
  <div class="mb-2 text-xl">En makalös vändning signerad Ludvig Axelsson/Elin Boman i mixeden mellan Trollhättan och Täby blev avgörande för Täby som nu får göra Fyrisfjädern sällskap till de kommande kvartsfinalerna i Victor Badmintonligan, dvs Lag SM.
  </div>
    <p><em>Emil Johansson, en av Täbys matchhjältar.</em></p>
<p>Lördagens mellanseriespel i Trollhättan fick ett lyckosamt resultat för de gästande lagen. Fyrisfjädern vann stabilt sina båda matcher medan Täby besegrade hemmalaget i en högdramatisk uppgörelse och kan nu glädjas åt att få fortsätta resan mot Lag SM i Umeå 11-13 juni.</p>
<p>Trollhättans mixedpar Ludvig Petre Olsson och Emelie Borgstedt var dock på väg att säkra hemmalagets avancemang till slutspel på Täbys bekostnad. Paret hade tagit en betryggande ledning med 2-0 och skulle vid seger säkra ett golden set, vilket poängmässigt skulle räcka för att hålla undan Stockholmslaget från att gå om i tabellen. Där och då såg Täbys nya mixedankare Ludvig Axelsson sin chans. Han tände till rejält och fick med sig sin mixedpartner Elin Boman i en slutforcering av sällan skådat slag. Axelsson var överallt och bjöd även på matchens delikatess när han efter en kontring bakom ryggen slog in ett vinnande slag. Detta blev också vändpunkten. Axelssons konstslag kom vid ett läge då tredje set skulle avgöras och när han manade på sina klubbkamrater att skapa mer energi uppstod ren Täby-eufori på planen. Efter det tog Täbyparet över fullständigt och kunde fullborda sin vändning med tre raka setsegrar.</p>
<p>Dramatiken var dock inte över där. För att Täby skulle kunna snuva Trollhättan på slutspelsplatsen krävdes ytterligare två vinster. Då klev Emil Johansson in och blev näste matchhjälte. Emil visade sig vara starkast i kampen mot Trollhättans malaysiske spelare Yap Khai Quan och vann den matchen med 3-1 i set. Nu hade Täby återfått kommandot och var i ledning med 3-2 efter att man tidigare även vunnit damsingeln utan några större problem. I den helt avgörande damdubbelmatchen om en kvartsfinalplats var Täby storfavoriter och man infriade även detta favoritskap. Julia Tuvesson och Lovisa Neuber vann utan att släppa ett set, vilket innebar seger med 4-2. Helt plötsligt hade Täby klarat den tuffa utmaningen med minsta möjliga marginal.</p>
<p>Trollhättan hade fortsatt chans att gå till kvartsfinal, men då krävdes seger mot ett för dagen väldigt starkt Fyrisfjädern. Uppsalalaget hade dessförinnan slagit Täby med hela 5-1 och såg klart vassast ut även om man saknade en damsingelspelare i Rebecca Kuhls frånvaro. I stället hade man spetsat laget på herrsidan då dansken Victor Svendsen fanns med och bidrog till en hundraprocentig insats genom att besegra Trollhättans singeless Ludvig Petre Olsson. Det var ändå inte långt ifrån att hemmalaget lyckades pressa fram ett goldet set i de övriga matcherna. Till slut förlorade man den så viktiga herrdubbeln i en gastkramande femsetare och slutligen hela matchen mot Fyrisfjädern med 4-2.</p>
<p><img src="http://iof1.idrottonline.se/globalassets/asvenska-badmintonforbundet/elitlandslag/bilder-loggor/fyrisfjadern-lag-210529.jpg?w=447&h=244" alt="" width="447" height="244" /></p>
<p><span style="font-size: 10pt;">Slutspelet i Victor Badmintonligan kallas Lag SM och spelas i Umeå 11-13 juni.<br />Kvartsfinalerna spelas 11 juni mellan Västra Frölunda, Påvelund, Fyrisfjädern och Täby.<br />I semifinalen 12 juni väntar Aura och IFK Umeå.</span></p>
  
  <div class="text-gray-400"> Publicerad: 2021-05-30</div>
  

    </main>

</body>

</html>