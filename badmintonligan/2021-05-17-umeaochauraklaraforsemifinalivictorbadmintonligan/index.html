<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Umeå och Aura klara för semifinal i Victor Badmintonligan</h1>
  <div class="mb-2 text-xl">Badmintonligans nordligaste respektive sydligaste lag kvalificerade sig direkt till semifinal då Mellanserie A avgjordes i Göteborg under helgen.
  </div>
    <p><em>Bild: Johanna Magnusson dubbel golden set-vinnare för Aura.</em></p>
<p><strong>Under helgens Mellanserie A-slutspel tog Umeå storslam tack vare tre raka segrar och fick sällskap till finalspelet av Aura som krigade sig till två goldenset-vinster. </strong></p>
<p>IFK Umeås sammansvetsade lagbygge fortsätter att imponera och gick obesegrade genom mellanserien. Laget började med en 4-2 seger mot Frölunda, men fick oväntat stora problem i herrsinglarna. Där var bröderna Björkler ytterst nära att skrälla två gånger om mot Umeås stabila singelpjäser Andi Fadel Muhammad och Johan Azelius. Umeåspelarna lyckades dock reda ut stormen och vann till slut i två stenhårda femsetare.</p>
<p>Det var en ytterst svidande förlust för Frölunda som dagen innan även hade förlorat mot Aura med minsta möjliga marginal. Den matchen avgjordes i ett rafflande golden set där Malmö-lagets mest meriterade spelare Johanna Magnusson klev in och utgjorde skillnaden i damdubbeln.</p>
<p>Aura fortsatte därefter på samma spår när man även lyckades besegra Påvelund med 4-3. Ännu en gång ledde Johanna Magnussons insats till matchvinst. Hon hade nämligen inga problem med att bolla bort Påvelunds Jennie Carlsson när damsingeln blev den kategori som det ”gyllene setet” spelades i.</p>
<p>När Aura till slut ställdes mot Umeå tog det dock tvärstopp. Norrlänningarna körde över skåningarna med hela 6-0 och befäste sin position som det dominerande laget i serien. Två riktigt bra insatser av Umeå mot danska specialister i herrdubbeln samt mixeden lade grunden till storsegern.</p>
<p>Det norrländska segertåget ångade på och när Påvelund tog emot Umeå var det bortalaget som fortsatte rada upp vinster. Den på förhand mest omtalade matchen mellan Påvelunds Gabriel Ulldahl och Umeås Andi Fadel Muhammad blev dock en rejäl revansch för Gabriels del. Tack vare en solid insats kunde han vinna i tre raka set. Lagkamraten Andy Tsai lyckades med samma bedrift i den andra herrsingeln. Trots denna maktdemonstration på singelfronten så var det Umeå som kammade hem de övriga delmatcherna och tog därmed sin tredje raka vinst. Förstaplatsen i mellanserien var aldrig riktigt hotad och laget får nu även möjligheten att välja kommande motståndare i semifinalen när slutspelet äger rum på Umeås hemmaplan.</p>
<p>I helgens heta göteborgsderby fick Frölunda lite upprättelse från de smärtsamma förlusterna och tog en efterlängtad seger mot lokalrivalen Påvelund. Där ställdes bland annat det tidigare succéparet Joel Hansson och Jakob Ekman mot varandra med varsin äldre badmintonprofil i form av Mikael Westerbäck respektive Gabriel Ulldahl vid sin sida. De sistnämnda är kända för en lång rivalitet sinsemellan. Joel och Mikael visade sig ha bäst feeling på banan och vann klart med 3-0 i set.</p>
<p>När sedan Gustav Björkler följde upp med en magisk femsetsseger mot Ulldahl så kunde ingenting stoppa Frölunda som därmed lyckades laget knipa tredjeplatsen i mellanserien och får välja kvartsfinalmotståndare.</p>
  
  <div class="text-gray-400"> Publicerad: 2021-05-17</div>
  

    </main>

</body>

</html>