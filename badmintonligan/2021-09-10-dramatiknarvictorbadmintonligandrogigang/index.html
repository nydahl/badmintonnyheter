<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Dramatik när Victor Badmintonligan drog i gång</h1>
  <div class="mb-2 text-xl">Säsongens nyförvärv fick direkt avgörande roller i ligaomgångens mest spännande premiärmatch. Trollhättans Sebastian Bugtrup tog hem segern för sin nya klubb när han i golden set vann mot landsmannen Christopher Vittoriani, Påvelund.
  </div>
    <p><em>Bilden ovan: Auras uppladdning inför storsegern mot Umeå.</em><br /><br />De fyra första ligamatcherna är avklarade och det var i Påvelunds hemmaborg som det mest nervkittlande dramat utspelade sig. En intressant aspekt inför drabbningen mellan Trollhättan och Påvelund var att se de nya danskarnas inflytande på sina lags prestationer. De kastades direkt in i matchavgörande moment och det var framförallt en av dem som klarade uppgiften med bravur. Den trefaldiga matchhjälten Sebastian Bugtrup i Trollhättan stod för omgångens insats när han bar fram sitt nya lag mot en skön bortaseger.<br /><br /><span>– </span>Jag har många fina intryck från min första match med laget. Det var riktigt härligt att äntligen få komma i gång och jag var spänd på att få spela. Jag har tränat mycket inför detta och därför kände jag mig väl förberedd. Nyckeln i spelet i dag var helt klart min smash, förklarar Bugtrup.</p>
<p>Den hårt slående dansken inledde sitt segertåg med att relativt enkelt vinna mot Påvelunds Gabriel Ulldahl i förstasingeln. Hemmalagets ankare var därmed redan här besegrad, vilket satte tonen för resten av matchen och fick göteborgarna att känna sig lite skakiga. Trollhättans dansk-norska damdubbel förstärkte sedan den känslan ytterligare när man drygade ut ledningen efter en ohotad 3-0 seger. <br />    Här och nu skulle dock matchen vända helt, mycket tack vare en svensk mästarinnas bländande spel och lite dansk spelskicklighet. Påvelunds Edith Urell stod nämligen som vanligt för en solid insats och utgör trots sin unga ålder en stor trygghet för laget. Hon kunde tillsammans med Mattias Thyrri ta hem mixeden och följde sedan upp det med att vinna damsingeln mot Trollhättans Iben Bergstein. Dessförinnan hade även Påvelunds nytillkomne danske yngling Christopher Vittoriani gjort rent hus i sin herrsingelsdebut mot Jesper Borgstedt och bidragit till att att hans lag nu var närmast segern.<br /><br />Just som Påvelund tagit över taktpinnen var det dags för Bugtrup-show igen, som del av den herrdubbel-konstellation som pressade fram ett avgörande "goldet set". Dansken visade prov på sin mångsidighet och kunde tillsammans med dubbelspecialisten Daniel Lundgaard till slut ta kål på Ulldahl/Thyrri efter en rejäl femsetsmangling. Ett sista ”gyllene set” skulle därmed spelas och huvudrollsinnehavarna fick även debutera i det spelmomentet. Hemmalaget skickade in den 18-årige Vittoriani som skulle försöka med något som Gabriel Ulldahl inte klarade av, att ta ett set på den för kvällen orubblige Bugtrup.<br />Men visst skulle den iskalle Bugtrup avsluta på samma strålande vis som han började och för tredje gången stå för en helt matchavgörande insats. När Bugtrup hade matchboll vid ställningen 10-9 kändes dock matchutgången vidöppen, men då spelade Vittorianis nerver honom ett lite spratt och han servade den nästföljande serven i nät. Ett snöpligt avslut på en annars mycket välspelad tillställning där Trollhättan nu kan glädjas åt två inspelade poäng.<br /><br /><span>– </span>Jag är jätteglad att jag kunde hantera spänningen i goldet set och säkra en seger för mitt lag. Det är dessutom lätt att spela med en så fin atmosfär som det är i Trollhättan där alla bidrar både på och utanför banan. Nu ser jag fram emot resten av säsongen och framför allt att få spela på hemmaplan nästa gång, avslutar matchhjälten Sebastian Bugtrup.<br /><br />På övriga håll i Badmintonsverige kunde Fyrisfjädern, Aura och Halmstad vinna sina premiärmatcher.<br />I Uppsala var det Fyrisfjädern som till slut var allra starkast i mötet med Västra Frölunda och vann med 4-2. Trots att göteborgarnas nya danske spelare Axel Parkhöi bidrog med segrar i både herrsingeln och herrdubbeln, så var det främst damerna i Fyris som stod för ett hundraprocentigt utförande. Glädjande för laget var att det franska nyförvärvet Yaëlle Hoyaux kom till spel och fick en fin inledning på sitt deltagande i den svenska ligan. Fransyskan vann enkelt och planenligt sin singel för att sedan snabbt hitta ett vinstgivande samarbete med Moa Sjöö i damdubbeln. Paret besegrade Frölundas Sanne Ekberg och Ida Melkerhed med 3-1 i set. Yaëlle Hoyaux är rankad 76:a på världsrankingen i damsingelkategorin och lär få fler betydelsefulla roller i framtida matcher med de regerande mästarna. Utöver damsidans prickfria insats kunde Albin Hjelm återigen anföra sitt lag mot vinsten. Singelkampen med Frölundas Gustav Björkler var av den mest nagelbitande karaktären och trots matchboll emot sig i det femte setet var det ändå Hjelm som till slut vann med 12-10.<br /><br />På halländsk mark var det hemmalaget Halmstad som vann med 4-2 efter en del trubbel med Täbys starka damspelare. Ashwathi Pillai tog en fin skalp mot Sofie Holmboe Dahl och även Clara Nistad i par med Jessica Silvennoinen kunde vinna sin damdubbelmatch mot danskt motstånd. Halmstad var dock danskpräglat även på herrsidan denna kväll och då är man starka. Rasmus Messerschmidt var tillbaka och så även Mikkel Mikkelsen. Dessa viktiga kuggar var felfria och skapade ett stort övertag.</p>
<p>När mötet lagen emellan var helt utjämnat efter fyra spelade delmatcher så kunde Filip Suwanphingkhas skönlir i den andra herrsingeln samt Mikkelsen och Tim Foos rutinerade dubbelspel säkra segern för 2019 års ligamästare. Nu har Halmstad påbörjat jakten på sitt andra SM-guld.</p>
<p>Den första ligaomgångens mest ensidiga historia ägde rum i Malmö. De båda topplagen från förra säsongen, Aura och IFK Umeå, slogs i en jämn toppstrid senast det begav sig, men nu var Aura i en klass för sig. Laget dominerade i fem av sex delmatcher och kunde därmed vinna med 5-1. Det ska dock tilläggas att IFK Umeå hade flera viktiga nyckelspelare borta och ställde därför upp med ett något decimerat manskap. Den tvåfaldige SM-medaljören i U17-klassen Edvard Hylander fick därför debutera i högsta ligan, men hade en tuff kväll precis som näst intill hela hans lag. I Aura tog danskan Frederikke Lund en övertygande vinst mot Umeås indonesiska Melsya Nur Fitriani och vann utan att tappa ett set. Umeås indonesiska par skulle dock få lite upprättelse när Melsyas man Andi Fadel Muhammad lyckades plocka ner Auras Jacob Nilsson och visade återigen sin styrka bland ligans främsta herrsingelspelare.<br /><br />Nu väntar nästa ligaomgång redan 13:e till 15:e september, med matchschema och tillhörande länkar för sändningarna via SolidSport enligt nedan.<br /><span>På </span><a href="https://www.badmintonligan.se/">www.badmintonligan.se</a><span> finns lagen presenterade, tillsammans med resultat och tabell.</span><br /><strong><br />Måndagen den 13:e september kl 18.30<br /></strong>Trollhättans BMF- BMK Aura<br /><a href="https://solidsport.com/trollhattan-bmf/games/g/fflle2vm">https://solidsport.com/trollhattan-bmf/games/g/fflle2vm</a></p>
<p><strong><br />Tisdagen den 14:e september kl. 18.30<br /></strong>Västra Frölunda BMF- Påvelund TBK<br /><a href="https://solidsport.com/vastra-frolunda-badminton/games/g/a2j85mzd">https://solidsport.com/vastra-frolunda-badminton/games/g/a2j85mzd</a></p>
<p>IFK Umeå- Halmstad BMK<br /><a href="https://solidsport.com/ifk-umea-badminton/games/g/3rosqn7m">https://solidsport.com/ifk-umea-badminton/games/g/3rosqn7m</a></p>
<p><br /><strong>Onsdagen den 15:e september kl. 18.00<br /></strong>Täby BMF-Fyrisfjädern BMK<br /><a href="https://solidsport.com/taby-bk/games/g/mdde8rte">https://solidsport.com/taby-bk/games/g/mdde8rte</a></p>
  
  <div class="text-gray-400"> Publicerad: 2021-09-10</div>
  

    </main>

</body>

</html>