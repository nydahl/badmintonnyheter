<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/badmintonnyheter/style.css"><title>Badminton Sweden Nyhetsarkiv</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="https://nydahl.github.io/badmintonnyheter/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2 flex flex-wrap gap-2">
             
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonsweden">Badminton.nu</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/badmintonligan">Badmintonligan</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/lagsmfinal">SM Final</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/elitochlandslag">Elit &amp; Landslag</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/forening">Förening</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tavling">Tävling</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/tekniskafunktionarer">Tekniska Funktionärer</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/utbildning">Utbildning</a> 
            <a class="bg-blue-700 hover:bg-blue-800 px-2 py-1 mr-2" href="/badmintonnyheter/distrikt">Distrikt</a> 
        </div>
    </nav>
</header><main class="container mx-auto my-4 px-2">
  <h1 class="text-2xl font-bold mb-2">Halmstad direkt till semifinal</h1>
  <div class="mb-2 text-xl">Halmstad vann toppmötet i Badmintonligan mot Fyrisfjädern på bortaplan med klara 5-1. Det betyder att Halmstad går direkt till semifinal i slutspelet, medan Fyrisfjädern får spela kvartsfinal.
  </div>
    <p><em>Bilden ovan: Halmstads singeletta Felix Burestedt gjorde en imponerande insats mot Fyrisfjäderns Victor Svendsen och vann med 3-0 i set. Foto: Torbjörn Jansson.</em></p>
<p>På fredagskvällen avgjordes den allra sista matchen inför slutspelet i Badmintonligan. I Mellanserie A tog Uppsalalaget Fyrisfjädern emot Halmstad. Förutsättningarna var enkla. Fyrisfjädern behövde vinna med 4-2 för att gå om Halmstad, bli tvåa i Mellanserie A och därmed gå direkt till semifinal i slutspelet.</p>
<p>Men matchen började olyckligt för Fyrisfjädern. Först blev det en snabb förlust i tre raka set i herrdubbeln, och därefter skadade sig Moa Sjöö i knät under damdubbeln. Mycket tråkigt och avgörande för matchens utgång. Moa och Tilda Sjöö hade börjat utomordentligt bra i dubbeln och vann övertygande de två första seten mot Irina Andersen/Sofie Holmboe Dahl. Moa och Tilda har utvecklats mycket det senaste året, och dominerande matchen med rörligt och tajt försvarsspel och hårda smashar och tufft nätspel när de fick tillfälle.</p>
<p>Men i tredje set skadade sig Moa i knät och det märktes direkt att hon inte kunde röra sig normalt. Så efter förlusten av tredje set blev systrarna tvungna att ge upp på grund av skadan.</p>
<p>– Moa vred till höger knä och hon kände direkt att det blev ostabilt. Enormt tråkigt för Moa, som efter matchen åkte till sjukhuset för att få skadan kollad, berättar Henri Hurskainen, spelande lagdelare för Fyrisfjädern.</p>
<p>Efter skadan låg därmed Fyrisfjädern under med 0-2, och pressen var hård på lagets herrsingelspelare Victor Svendsen och Henri Hurskainen.</p>
<p>Men ingen av dem lyckades rå på sin motståndare. Särskilt Halmstads Felix Burestedt imponerade i vinstmatchen mot Victor Svendsen. Felix, rankad på plats 95 i världen, gav inte Victor, rankad 45:a, någon chans i första set. Efter en snabb vinst i det setet hade Felix även en stor ledning i andra innan Victor fick någorlunda ordning på sitt spel. Men när Felix klarade hem andra set med 11-10 vann han sedan tredje med 11-8.</p>
<p>En mycket meriterande seger för Felix, som aldrig tidigare har slagit Victor.</p>
<p>– Felix imponerade verkligen. Han spelade klokt, gav sig inte in i nätspel utan höll Victor i bakplan och dominerande med säker offensiv. Jag är mycket nöjd med hur han genomförde matchen, säger Niclas Rosengren, lagledare för Halmstad.</p>
<p>När även Rasmus Messerschmidt vann med 3-0 i set mot Henri Hurskainen var matchen avgjord.</p>
<p>– Det blev ingen höjdarkväll för oss. Vi inledde sömnigt och sedan kändes det verkligen tråkigt när Moa blev skadad, säger Henri.</p>
<p>Han fick också själv känning i sitt opererade knä i förlustmatchen mot Rasmus Messerschmidt.</p>
<p>– Han hade ett mycket högre tempo än jag och knät är van vid. Så jag fick en känning i mitt knä. Det har dock hänt förut, och jag tror inte att det ska vara någon fara för framtiden, säger Henri.</p>
<p>Sedan hyfsade mixedparet Victor Svendsen/Tilda Sjöö siffrorna till 1-5 genom en fin vinst i mixed. Även Fyrisfjäderns unga Edith Urell gjorde bra match men förlorade damsingeln mot danska Sofie Holmboe Dahl med 1-3.</p>
<p>– Jag är mycket nöjd med alla i vårt lag den här dagen. Skönt att vi blev tvåa och därmed slipper kvartsfinalspel, säger Niclas Rosengren.</p>
<p>Resultatet betyder att Fyrisfjädern och Trollhättan från Mellanserie A ska spela kvartsfinaler mot Umeå och Täby från Mellanserie B. Fyrisfjädern som blev trea får välja motståndare.</p>
<p><strong>Väljer ni Umeå eller Täby?</strong></p>
<p>– Det vet jag inte än. Vi ska diskutera detta under lördagen och väga för och emot. Både Täby och Umeå är tuffa motståndare, säger Henri.</p>
<p><strong>Hur laddar ni inför kvartsfinalerna?</strong></p>
<p>– Framför allt handlar det om att alla ska vara friska. Just nu har vi problem. Först och främst skadan på Moa i kväll,  med även Amanda Högström och Andy Tsai har skadekänningar. Men till kvartsfinalerna har vi Julie Dawall Jacobsen tillbaka och det betyder förstås mycket, säger Henri.</p>
<p>Så fort spelordningen för de båda kvartsfinalmötena är klar återkommer vi med information på förbundssajten. Målsättningen är att spelordningen ska vara bestämd senast om några få dagar.</p>
<p>Så här gick det i fredagskvällens match:</p>
<p><a href="https://www.scoreboardlive.se/tournament/show/640">Fyrisfjädern-Halmstad 1-5</a></p>
<p>Vill du se matcherna i Badmintonligan i direktsändning? Eller se någon match i efterhand? <a href="https://solidsport.com/badmintonswe/livestreams">Gå då in på Solidsport.</a> Allt du behöver göra för att se alla matcher i Badmintonligan är att skapa ett kostnadsfritt konto.</p>
<p><a href="http://www.badmintonligan.se/">Allt om Badmintonligan, samtliga resultat och aktuell tabell hittar du på vår specialsajt.</a></p>
  
  <div class="text-gray-400"> Publicerad: 2019-02-15</div>
  

    </main>

</body>

</html>