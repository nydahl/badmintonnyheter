<!DOCTYPE html>
<html lang="sv">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
<link rel="stylesheet" href="/style.css"><title>Document</title>
</head>

<body><header class="bg-blue-600 py-2 text-white">
    <nav class="navbar container mx-auto my-4" role="navigation">
        <div class="navbar__left">
            <a href="/"><strong class="text-xl">Nyheter från Badminton Sweden</strong></a>
        </div>
        <div class="navbar__right mt-2">
            
            
                <a class="bg-blue-700 hover:bg-blue-800 px-2 py-1 mr-2" href="/badmintonsweden">Badminton.nu</a>
            
                <a class="bg-blue-700 hover:bg-blue-800 px-2 py-1 mr-2" href="/badmintonligan">Badmintonligan</a>
            
                <a class="bg-blue-700 hover:bg-blue-800 px-2 py-1 mr-2" href="/lagsmfinal">SM Final</a>
            
                <a class="bg-blue-700 hover:bg-blue-800 px-2 py-1 mr-2" href="/elitochlandslag">Elit &amp; Landslag</a>
            
                <a class="bg-blue-700 hover:bg-blue-800 px-2 py-1 mr-2" href="/forening">Förening</a>
            
                <a class="bg-blue-700 hover:bg-blue-800 px-2 py-1 mr-2" href="/tavling">Tävling</a>
            
                <a class="bg-blue-700 hover:bg-blue-800 px-2 py-1 mr-2" href="/tekniskafunktionarer">Tekniska Funktionärer</a>
            
                <a class="bg-blue-700 hover:bg-blue-800 px-2 py-1 mr-2" href="/utbildning">Utbildning</a>
            
                <a class="bg-blue-700 hover:bg-blue-800 px-2 py-1 mr-2" href="/distrikt">Distrikt</a>
            
        </div>
    </nav>
</header><main class="container mx-auto my-4">
  <h1 class="text-2xl font-bold mb-2">Drömstart för Umeå i kvartsfinalen</h1>
  <div class="mb-2 text-xl">I torsdags säkrade IFK Umeå sin kvartsfinalplats genom seger i sista matchen i Mellanserie B. Idag var det dags för första kvartsfinalmötet mot Trollhättan och då fick Umeå precis den start man hade önskat sig.
  </div>
    <p><em>Bild: Malena Norrman vann damsingel och mixeddubbel när IFK Umeå besegrade Trollhättan.    </em></p>
<p>Knappt hade röken lagt sig från helgens SM-tävlingar innan det under onsdagskvällen var dags för nya heta badmintonmatcher uppe i Umeå. Hemmalaget IFK Umeå tog då emot Trollhättan för första mötet i vad som på förhand såg ut som en oviss kvartsfinal i Badmintonligan.  </p>
<p>Trollhättan som placerat sig fyra i Mellanserie A kom till Umeå med ett klart reservbetonat lag. Samtliga fyra ordinarie danskar hade lämnat återbud på grund av deltagande i danska mästerskapen som spelas denna vecka. Även Umeå saknande sin dubbelspecialist Lasse Mölhede, men hade i övrigt starkast möjliga uppställning.</p>
<p>I denna uppställning ingick bland annat två färska SM-medaljörer – Malena Norrman och Simon Sandholm. Och i de tre inledande matcherna – damsingel, herrdubbel och mixed - visade dessa två spelare sin klass och bidrog starkt till att Umeå kunde rycka åt sig en ledning med 3-0.</p>
<p>Speciellt herrdubbeln bjöd på böljande och fint spel och till slut var det hemmaspelarna Simon Sandholm/Jonathan Forsberg som kunde avgöra i femte set via en turlig boll som studsade på nätkanten.  </p>
<p>Trollhättan var nu tvingade att vinna de två efterföljande herrsinglarna för att hålla liv i matchen. Men en heltaggad Fauzi Fathurrahman vann herrsingel 1 ganska komfortabelt mot Yap Khai Quan och säkrade därmed segern till Umeå.</p>
<p>I den andra herrsingeln gjorde Trollhättans Ludvig Petre Olsson en bra match och fick revansch på Johan Azelius som segrat i deras möte i åttondelsfinalen i SM.     </p>
<p>Den avslutande damdubbeln vanns sedan av hemmalagets Ronak Olyaee/Romina Olyaee och slutresultatet skrevs därmed till 5-1 i Umeås favör.</p>
<p>Returmötet spelas i Trollhättan om tre veckor och hemmalaget måste då vinna med minst 4-2 för att ta matchen till ett avgörande i Golden Set.</p>
<hr />
<p>Resultat i kvällens match: (klicka på länken för att se resultat i respektive delmatch)</p>
<p><span style="color: #0000ff;"><a href="https://www.scoreboardlive.se/tournament/show/889"><span style="color: #0000ff;">IFK Umeå – Trollhättan 5-1</span></a></span></p>
<hr />
<p>Imorgon spelas nästa kvartsfinal då Aura tar emot Påvelund. Matchen startar 18.30 och<span style="color: #0000ff;"> <a href="https://solidsport.com/badmintonligan"><span style="color: #0000ff;">sänds på SolidSport</span></a>.</span></p>
  
  <div class="text-gray-400"> Publicerad: 2020-02-05</div>
  

    </main>

</body>

</html>